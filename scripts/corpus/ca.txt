ANGEL GUIMERA
TERRA BAIXA
(sexta edició)
IMP. LA RENAIXENSA

TERRA BAIXA

ANGEL GUIMERA
TERRA BAIXA
DRAMA EN TRES ACTES
Y EN PROSA
Sexta edició
BARCELONA
Imp. La Renaixensa, Xuclá, 15

Ningú podrá traduhir, representar ni reimprimir aquesta producció sense permís de son autor.
La Societat d'Autors Espanyols es la única encarregada d'aquesta obra, y ab ella deurán entendres tots els teatres y societats que vulguin representarla.
Quedan reservats tots els drets.

PERSONATES
MARTA
TOMÁS
PEPA
MOSSEN
NURI
JOSEPH
ANTONIA
XEIXA
MANELICH
NANDO
SEBASTIÁ
PERRUCA
PAGESOS Y PAGESAS
La escena en la terra baixa de Catalunya
y en nostres dias.

Acte primer
Casa-molí á pagés. La cuyna. Al fons, banda esquerra, una porta sobre dos grahons, que estará cuberta per una cortina. Al fons, banda dreta, porta gran que dona á un porxo. Pel costat dret del porxo s'anirá cap al lloch de las molas; més enllá del porxo hi haurá casas, arbres, etz. A la banda dreta de la escena una porta. A la banda esquerra, en primer terme, la llar, y en segon terme una porta petita. Al mitj de la escena una taula de menjar. Per tot cadiras, banchs, eynas del molí, sachs de blat, etz. Es al cayent de la tarde.
ESCENA PRIMERA
XEIXA garvellant blat. Després PEPA y ANTONIA.
XEIXA
Tant se me'n dona que quedi net com brut, aquest blat.
(Buyda'l garvell y torna á omplirlo.)
Té: y que li amargui al amo.
PEPA,
ve de fora ab un cabás ab monjetas per esclofollar
Deu vos guart.
XEIXA
Bo! Las d'aquí al costat!

ANTONIA,
entrant
Ola, Xeixa!
XEIXA,
indiferent
Ola.
PEPA
Vením á fer companyía á la Marta. Sembla mentida! El molí tocant á casa, y si nosaltres no vinguessim... Oy, Xeixa?
XEIXA,
seguint garvellant indiferent
Oy.
ANTONIA,
cridant
Marta! Marta!
PEPA,
cridant
Som las Perdigonas. Surt!
XEIXA
No sortirá pas la Marta. Ab aixó, si veniu á fer las tafaneras, ja us en podeu entornar, que no hi ha feyna.
PEPA,
asseyentse
Qué vol aquest? Veurás: jo esclofollo las monjetas pel sopar. Ajúdam, Antonia.
ANTONIA,
á la Pepa
Y pregúntali del casament.
PEPA,
a la Antonia
Espérat.
ANTONIA
Ápala, dona!
PEPA
Donchs... Donchs, que's casa ó no's casa, la Marta?

XEIXA,
cantant y garvellant. Burlántsen.
«A la vora de la mar—n'hi ha una donzella...»
ANTONIA,
á la Pepa
Tórnahi.
PEPA
Xeixa: donchs que's casa?...
XEIXA
Pepa!...
PEPA
Qué hi ha?
XEIXA
Donchs qué us caséu ó no us caséu vosaltres?
PEPA
Ves ab qué sortiu are!
ANTONIA
Qué n'heu de fer, vos?
XEIXA
Com que ja l'heu passat el floret de la joventut... Que la Antonia ja deu anar pels cuaranta.
(A la Pepa.)
Y tu, minyona, si fa no fa!...
PEPA
Es que no'ns n'amaguém cap nosaltres d'any!
XEIXA
Quants, donchs, quants?
ANTONIA
No tením... els que'ns dona la gana!
PEPA
Esclofolla, dona!
(Fent la carinyosa.)
Veuréu,

Xeixa: nosaltres voldríam saber cóm está aixó de la Marta...
XEIXA,
no deixantla seguir
No sé qué us passa á tots els Perdigons, que ningú us truca á la porta.
PEPA
Es que si jo'm volgués casar!...
(Cremada.)
ANTONIA
Y jo, ves! Jo que...
(Ho han dit las duas juntas.)
XEIXA,
no deixantlas dir
El vostre germá gran, el Joseph, se va casar; y té, viudo als cuatre dias. El Nando es solter, y... res, que á horas d'are us trobeu per mereixer entre mascles y femellas cinch de la germandat.
(El volen interrompre. Ell riu.)
Cinch de despariats, y que s'están al saltador... y no n'hi ha de fets. Y vaja, que si no's casa la Nuri quan siga més grandeta, se'n perdrá la mena dels Perdigons.
(S'entorna á garvellar rihent desvergonyit.)
PEPA
Tot aixó es de rábia, Antonia, perque no s'ha pogut casar ab la Marta.
XEIXA,
cantant y burlántsen
«A la vora de la mar—n'hi ha una donzella—n'hi ha una donzella...»
PEPA
Y que'n debeu tenir de verí al cos d'ensá que's va morir el pare de la Marta! Vos us diríau, es clar: s'ha mort el moliner; are'm casarán ab la molinera. Y miréuse: d'aixó ja fa un any, y us l'espinyeu'l casament, com nosaltres.
XEIXA
Val més que canti.
(Segueix cantant.)

ANTONIA
Que'n te poca á la cara!...
PEPA
Esclofolla! Qué no veus que l'engreixas?
ESCENA II
PEPA, ANTONIA, XEIXA y NURI, que ve fent una samarra de punt de mitja.
NURI,
de la porta
Ja he dut á jochs als indiots jo. Qué vinch?
ANTONIA
Y vína, dona!
NURI
Com que sempre'm renyéu perque m'estich ab la Marta. Es que ella m'estima més que vosaltres. Ay, ay!
PEPA
Be, digas: d'alló, d'alló.
(En Xeixa entra y surt del porxo fent feyna.)
NURI
De primer... De primer cullíume aquestos punts de la samarra. M'he enganxat per uns rebolls de tant depressa...
(Els hi cull la Antonia.)
PEPA
Bé, qué sabs?
NURI
De qué?

PEPA
Per qué t'hem fet anar á la hermita, donchs?
NURI
Oh, no hi era'l Tomás! La hermitana sí, que m'ha dit unas cosas!... Y quinas cosas m'ha dit la hermitana!
PEPA,
á la Antonia que anava a parlar
Deixa dir á la Nuri.
NURI
Donchs m'ha dit: «Mirat, Nuri: tot aixó que veus, tot, tot es del hereu Sebastiá. La caseta en que viviu vosaltres,—vol dir la nostra, Pepa,—aquesta hermita, 'l molí,—aquest, aquest,—el mas gran ahont viu l'hereu Sebastiá, tot aixó que sembla un poblet escampat, tot, tot es del hereu Sebastiá.» Ves si me'n ha dit de cosas!
PEPA
Aixó ja ho sabiam.
ANTONIA
Y tal, dona!
NURI
Oh! Esperéuse, esperéuse, que encare'n sé més, encare. M'ha dit que si caminava, caminava... d'are fins á demá al vespre, encare tot, tot fora del hereu Sebastiá. Veuréu, veuréu: que si agafo un aucell, que'l deixi, qu'es del hereu Sebastiá; que si passa un llangardaix, que no l'apedregui, qu'es del hereu Sebastiá; que si corre un barp per la riera, que no'l pesqui, qu'es del hereu Sebastiá!...
ANTONIA
Be, sí!
PEPA
Y d'aquí, d'aquí, qué t'ha dit?

NURI
Donchs jo tot aixó no ho sabia, y ella, la hermitana, y l'hermitá, que fa cuatre dias qu'han vingut, ja ho saben.
PEPA
Y ahont era l'hermitá?
NURI
L'hermitá? L'hermitá se'n havia anat á buscar el pastor; un pastor qu'es de molt lluny, molt lluny, per casarlo aquest vespre ab la Marta.
PEPA,
alsantse
Ja m'ho temía jo!
ANTONIA
Aquest vespre?
XEIXA,
tornant al garvell. Apart
Té; ellas ho han sapigut!
ANTONIA
Y qui li ha fet anar al Tomás?
PEPA
El Sebastiá. Oy, Nuri?
NURI,
que vol fer samarra
Ay, que m'amohineu!
ANTONIA
Digas, digas.
PEPA
Y que no te'n passis res!
NURI
Li ha fet anar l'hereu Sebastiá. Com qu'ell es l'amo de tu, y de mí, y del hermitá, y de la Marta, mirat, ell fa'ls casaments, y mírat, se casan, y...

míra't... es l'amo. Plégam aquest punt, corre.
(No li fan cas.)
ANTONIA,
al Xeixa
Y aquest que no ho volía que ho sapiguessim!
PEPA
Doncs hi anirém, hi anirém al casament, mal que tots se reventin.
XEIXA
A mi si que!...
NURI
Jo ja fa temps que ho sabía, que la Marta ho deya qu'era del hereu Sebastiá; sinó que no ho entenía alashoras, ves.
(Riu ab candidés.)
PEPA
Qué diu aquesta!
NURI
Jo, jo. Que ho vaig sentir un dia: sinó que no us ho vaig dir a vosaltres perque me'n donava vergonya. Y jo no ho sé perque me'n donava de vergonya; peró me'n donava!
PEPA
Veyám, qu'es aixó; veyám.
NURI
Donchs una tarde, jo que tenía'ls indiots á l'ombra dels castanyers, me veig venir pel camí de baix al hereu Sebastiá y á la Marta, y jo que m'amago; y ells que passan poch á poch, poch á poch, com si fessin
passeyo
, y sento que deya ella plorant: «Ja ho sé, ja, que sempre tindré de ser teva.» Y ell, l'amo, l'amo que li va fer de contesta: «Jo, encare que tu't casessis, y encare que jo'm casés, sempre seré teu.» Teu volía dir qu'ell sempre seria de la Marta. Oy qu'es estrany?

PEPA
Qué't deya jo, Antonia?
ANTONIA
Aixó deyan?
NURI
Sí que ho deyan, sí; y ella plorava, y ell sério.
XEIXA,
apart
Fins las criaturas s'han d'enterar d'aquestas cosas! Jo no ho hauría de permetre que passés avant aixó!
NURI
Pepa, esplícamho aixó. Que la Marta siga del Sebastiá, com tu y com jo... ja ho entench; peró qu'ell siga de la Marta...
PEPA
Be; deixaho corre.
XEIXA
Al menos calléu are que ve la Marta.
PEPA
Veurás; ja ho coneixeré jo desseguida si está contenta.
ESCENA III
MARTA, PEPA, ANTONIA, NURI; després JOSEPH y NANDO. Las donas creuhen que la MARTA sortirá de la porta que está cuberta ab la cortina, mes ella ve del molí. Avansa cap al mitj de la escena ab el cap baix, y al adonarse de las donas se fica depressa per la porta de la cortina.
ANTONIA
Te; si ve de las molas! Y nosaltres que'ns pensavam...

PEPA
Veyám qué'ns dirá quan ens vegi.
ANTONIA
Jo'm penso que resa.
(Cridantla.)
Marta!
NURI
Si se'n va!
PEPA
Marta! Marta!
(Ella se'n va més de pressa.)
ANTONIA
Som nosaltres
(Ja es fora. En Xeixa se'n ha anat are cap al porxo.)
PEPA,
girada cap á la cortina
Veurás: tant es que fassis com qué no fassis, que hi vindrém al casament. Poca vergonya!
NURI
Aixó! Que n'hem d'aprendre de casarnos nosaltres.
PEPA
Are que ho sápigan el Joseph y'l Nando.
ANTONIA
Si ja son aquí'ls germans!
(Venen ab les eynas del camp á coll y entran depressa y cansats en Joseph y en Nando.)
JOSEP
Ja ho sabém tot, tot.
(Ràpit.)
NANDO
Aquest vespre's casa.
(Id.)
PEPA
Jo ho he sapigut de primer, jo.

JOSEPH
Nosaltres, que'ns ho ha dit el Perruca.
ANTONIA
A nosaltres la Nuri...
(La Nuri mentrestant fa samarra.)
PEPA
Que li ha dit la hermitana.
(Tot molt animat.)
NANDO
Donchs al Perruca l'hermità mateix.
PEPA,
perque no cridin
Qu'ella es allà dintre que s'empolayna!
JOSEPH
Donchs ho sabém tot, tot. Veuréu: feya dias que l'hereu Sebastià li buscava un marit a n'aqueixa, y no n'hi trobavan cap que li fes, perque volía un marit que fos ben bestia, y més bestia que tots els de per aquí no'l trobavan. Y es que volía que no sapigués res de...
NURI
De qué?
PEPA
Digas, Digas.
JOSEPH
Donchs l'hermità, que no pensa mal, va dir al amo que coneixía un minyó qu'es pastor, y que no s'havia mogut may de la vora dels moltons allà pels camins de las Punxalas, y qu'era un tros de pa. Al sentirho, l'amo va esclafir a riure, perque ja'l coneixía á n'aquell beneyt de pastor. Com qu'era d'ell el ramat que guardava! Y va dir al Tomás que, si ell s'hi avenía, ja li feya pessa. Y no sé com s'ho van enjiponar que, tot d'amagat, aquests dias ja la Marta l'ha vist á n'ell y ell ja l'ha vista a la Marta,

y tot està a punt per avuy. Afiguréuse si és rucás el Manelich! Li diuhen Manelich, sabeu? Donchs afiguréuse si ho es de rucás, que ab prou feynas ha vist cuatre persones en sa vida, y encara mascles, que de donas... potser ni la farúm n'ha sentit de las donas.
PEPA
Eh que sembla mentida,
Antonia
, que hi hagi xicotas que's casin aixís?
NURI
Pobre Marta! Ay ay! Donchs a mi m'estima forsa la Marta! Y fins un dia, plorant, me va dir qu'era igual que jo quan era petita.
PEPA
Com tu? Quant pagaría! Ves dihent, Joseph; corre.
JOSEPH
Veuréu: ahir va sortir de la hermita'l Tomás á buscar al Manelich perque's casin totseguit qu'arribi. Que no l'han volgut aquí fins al casament perque no s'enteri de res.
(La Nuri vol replicar y no la deixan.)
PEPA
I cóm ho sabs?...
JOSEPH
L'hermità, al anar ahir cap a las Punxalas, s'aturà á beure al mas Perruca, y tot satisfet ho va contar al hereu Perruca, y'l Perruca á n'á mí. Oh! Y que ho va contant á tothom d'aquestos vols! Y que aquí no s'ho pensan, y's trobarán que vindrá una gentada al casament.
PEPA
Y quin paper més lleig que fa l'hermitá! Echs!
JOSEPH
Es que'l Tomás no ho sab tot aixó del Sebastiá y

de la Marta... Que no ho veyéu que fa cuatre dias que'l pobre vell te la hermita?
ANTONIA
Donchs jo ho diré tot, y no's fará'l casament.
JOSEPH
Rehira de!... Sí, xerreu, y l'amo que'ns prenga la casa y las terras!
PEPA,
á l'Antonia
Nosaltres mudas.
NANDO
Res, res; ja s'ho trobarán.
JOSEPH
L'amo tot ho fa be, que's l'amo! Ho sentiu, rucas?
PEPA
A qui dius rucas! Tu sí qu'ets ruch, tu!
(Segueixen insultantse tots.)
NANDO
La Marta!
MARTA,
cremada y plorosa
Fora tothom d'aquí! No vull veure á ningú!
PEPA
Si ja ho sabém tot, dona.
MARTA
Que us en anéu, dich.
JOSEPH
Es que nosaltres veníam...
MARTA
A casa vostra!
(No's mouhen.)
Que us en aneu!

Donchs...!
(Agafant eynas, cabassos y tirántloshi tot cap al porxo.)
Teniu! Tot! Tot! Aneu! Aneu!
(Se'n van replicant.)
PEPA
Ay! Las monjetas!
(Arreplegantlas de terra.)
NURI
Y jo també, Marta!
(La Marta no s'hi ha fixat en ella.)
PEPA
Ajudam, Antonia.
(Per las monjetas.)
MARTA
Tots! No vull ningú! Fora!
NURI
Si soch la Nuri!
(Los altres ja van desapareixent.)
MARTA,
carinyosa
Tu, Nuri! Vina; fesme un petó! Te, y te.
(Besant-la y plorant.)
Déixam! Déixam!
NURI,
sortint
Pobreta! No sé qué deu tenir! M'ha mullat la cara!
ESCENA IV
MARTA
No sé perque tinch de plorar d'aquesta manera! Tants anys que no ploro aixís!... Si jo'm pensava que ja ni'n sabía!
(Se va aixugant ab pausas.)
Jo havía de dir que nó, y sempre que nó, al Sebastiá; que per forsa no m'hi casarían! Are ho veig, are, lo desgraciada que soch!
(Pausa.)
Si no soch ningú

jo, ningú; que'm van agafar com á una bestia, y com una bestia m'han criat; y are!... Mareta meva!
(Pausa.)
Jo no'l vull, nó, á aquest home! Jo no l'haig de voler al Manelich! Que'm deixin estar tota sola!
(Petit remor fora.)
Será'l Sebastiá: que no ho vegi que ploro, que'm pegaría'l malas entranyas! Si ell me pegava fins que'm matés, sí que ploraría, sí; sí que ploraría. Mes el Sebastiá també deu patir casantme á mí are; perque si no'm portés voluntat, ell prou que'm llensaría! Y, te, nó; que'm vol aquí; aquí sempre, sempre!
(Pausa.)
Que'n dech ser de dolenta jo! Dolenta d'aquí ben endintre!
(Per son cap.)
Perque si no ho fos tan de dolenta, tindría més esperit jo, y ja fa temps qu'hauría fugit d'aquesta casa, ó m'hauría tirat pel xuclador de la resclosa!
(Rabiosa contra ella mateixa.)
Y no m'hi tiraré ni avuy mateix; y fins m'hi casaré ab aquest home!
(Remor á fora.)
Qu'es aixó á fora! Será'l pastor! Sí, sí; será'l Manelich! Jo no'l vull veure! Jo no'l vull veure!
(Fuig cap á dintre.)
ESCENA V
NURI, TOMÁS, XEIXA, PEPA y ANTONIA
NURI,
corrent.
L'hermitá! L'hermitá!
TOMÁS
Ay! Ay! Y quina cruixidera als ossos, Xeixa!
PEPA
Y donchs, que no ha baixat aquell pastor?
(En Tomás s'ha assegut.)
NURI
Se diu Manelich. Quin nom més bufó! Fa cabrit, oy?

ANTONIA
Y que no baixa?
XEIXA
No l'amohinéu al Tomás.
TOMÁS
Veuréu: el Manelich ja tresca á horas d'are; sinó que'l minyó ha tingut d'ensinistrar al home que's queda ab el remat. Mes diguéu á la Marta que no trigará, nó, que ja pot fer tocar las campanas!
PEPA
Anémhi, y veurém qué fa.
ANTONIA
Jo devant, jo.
NURI
Jo li diré, jo.
XEIXA,
cridant.
Aquí totas! Desseguida!
TOMÁS
Quan penso que jo l'hauré fet aquest casament tinch una mena d'alegría!...
XEIXA
Y tant mateix s'hi casará aqueix pastor ab la Marta, Tomás?
TOMÁS
Qué si s'hi casará dius? Si está boig de content, l'home! Pobret! Aixó per ell es com si tornés á neixer.
PEPA
Es que jo he sentit a dir qu'es un totxorrot.
ANTONIA
Sí, sí; un babau.

XEIXA,
apart.
Jo li haig de contar tot al Tomás.
TOMÁS
Babau!... Qui ho diu qu'es un babau'l Manelich? Es un ángel de Deu. Tot bondat, y ab un cor! Que prou jo'l conech de quan el tenía de rabadá. Aixó sí, també te'l seu geniot, també; qu'un dia de poch no mata un home.
ANTONIA
Y cóm es? Cóm?
NURI
Jo'm penso que deu ser més bonich!
PEPA
Calla, dona, calla.
TOMÁS,
molt alegre.
Donchs veusaquí que hi he arribat que encare no era ben be de dia, y me'l trobo encare dintre la jassa voltat dels bens y cantant, l'home. Els gossos quan m'han sentit, quins lladruchs! Jo'm penso que'l Manelich m'ha pres per una mala cosa, perque anava á agafar la escopeta. Conteu quan m'ha vist! S'ha posat á saltar com... com una daixonsas; perque n'está d'enamorat!
(La Pepa y la Antonia se'n burlan.)
NURI
Pepa: y se salta si s'está enamorat? Y cóm se fa per estarho?
TOMÀS,
rihent.
Aquesta m'ha fet riure! Cóm se fa, tafanerota? Se n'está, vetho aquí; que aixó no s'ensenya ni á la Doctrina, ni á estudi, ni... ni... Se n'está y prou. Si ell m'ha dit que tot el dia se'l passa enrahonant ab la Marta!
(Las donas no ho entenen.)
Sí, sí: per fershi. Ca! Si te una cabrota que tot lo dia la crida: «Marta, assí! Marta, allá!...»
(Tots se posan á

riure.)
Y are sortím á fora, que está per arribar el Manelich.
(S'alsa per anar á fora.)
NURI
Aném!
PEPA,
al Tomás.
Agaféuse.
TOMÁS
Ja puch are.
(Van cap á la porta.)
XEIXA
Esperéuse, Tomás.
ANTONIA
Aném, aném.
(Surt.)
NURI,
empenyent á la Pepa.
Surt! Depressa!
TOMÁS,
á Xeixa.
Qué hi ha?
XEIXA
Escolteu. Qué no hi havíau estat may per aquestas terras?
TOMÁS
No, fill.
XEIXA
Ni al mas del amo, ni aquí?
TOMÁS
Veurás: jo menava terras d'un oncle del Sebastiá, d'allá vora Figueras. Y ja no podía, en bona refé. Y'l Sebastiá m'ha donat la hermita per mí y la dona. Y si tu ja ho sabs que fa cuatre dias que hi som!

XEIXA
Es á dir que vos no sabeu res de...
TOMÁS
De qué? Parla clar, home.
XEIXA
Donchs, clar; veuréu. Que si'l Manelich es un ximple, com diuhen, no's te de casar ab la Marta; y si no ho es, menos.
TOMÁS
Potser sí que t'hi voldrias casar tu! Mirat que ja us conech á vosaltres!
XEIXA
Jo? Ni que me la donessin coberta d'or á la Marta la voldria. Y mireu: busco amo per anármen, que prou n'hi he aguantat de cosas. Mes aquesta pillastrada qu'are farán aquí no la aguanto.
TOMÁS
Digas, digas, que no m'agrada fer mals pensaments.
XEIXA
No ho sé si ho sabeu com va comensar aquest tripijoch. Veuréu; aném al gra. La Marta,
qu'era
una minyoneta, captava pel mon ab son pare... ó un que li feya de pare, que aixó may ho he vist clar. Υ'l Sebastiá... m'enteneu?, els va fer quedar als dos en aquestas terras, y al vell li va donar, perque'l portés, aquest molí.
TOMÁS
Aixó ja ho sabía. Y ben bé que va fer el Sebastiá.
XEIXA
Donchs ho va fer
...
TOMÁS
Digas.

XEIXA
Si sembla que no'm vulgueu entendre! Donchs ho va fer, vaja, perque la Marta y'l Sebastiá...
TOMÁS
Aixó es mentida! Embusterás!
XEIXA
Esperéuse. Y sabeu are perque la casa?
TOMÁS
Que't dich qu'ets un embustero! Ho sents?
XEIXA
Deixéume dir! Donchs la casa á fí de que la gent no enrahoni. Perque'l Sebastiá te empenyadas las hisendas y'ls remats, y'ls tribunals están per tirarshi assobre. Y ell per salvarho tot s'ha de casar ab una pubilla. Sinó que no la haurá la pubilla mentres que no's crega tothom que s'ha acabat aixó de la Marta.
TOMÁS
Te torno á dir que aixó es mentida!
ΧΕΙΧA
Si lo de la Marta ho sab tothom aquí!
TOMÁS
Mala llengua! Vésten d'aquí, sinó!...
(Amenassantlo.)
XEIXA
Donchs digueu que vos hi consentiu!
TOMÁS
Que jo hi consento!...
XEIXA
Sí qu'ho he dit, sí!

TOMÁS
Dolent! Mal escorpit!
XEIXA
Sí qu'ho he dit, sí!
(Van á agafarse quan se senten crits fora.)
ESCENA VI
MANELICH, XEIXA, TOMÁS, NURI, PEPA, ANTONIA, JOSEPH, NANDO y PERRUCA, homes y donas. Crits y gatzara de tothom. S'anirá fent fosch.
JOSEPH,
desde'l porxo.
Ja es aquí'l Manelich!
CRITS,
fora.
El nuvi! El nuvi! El Manelich!
PEPA,
entrant.
Que no surt la Marta!
NANDO,
ab dos ó tres d'altres entrant.
El nuvi! El nuvi!
MANELICH,
entrant
Y que sí que hi soch aquí! Y com una dayna qu'he vingut corrent!
(Molt espressiva la alegría.)
NURI,
entrant ab Antonia y Perruca y altres.
Deixéumel veure! Jo'l vull veure!
TOMÁS,
rihent, al Manelich.
Y quin corre'l bona pessa!
MANELICH,
al Tomás.
Y no per vos, nó; per ella que corría! Ahont es, ahont la meva galindayna?

PEPA
Marta! Marta!
TOMÁS
Are sortirá, are.
MANELICH,
pels que'l voltan.
Que gent que hi ha al mon, Mare de Deu! Si sembla que siguém á Núria!
(Tots riuhen. Ell corre á mirar per la porta de la cortina y torna al mitj.)
Vosaltres tots qué contents! Y jo també! Tírali! Sinó que si'm giro cap á montanya'm poso xup, que ploraria; que hi deixo'ls moltons y'ls gossos que m'estiman com á germans, mal m'está'l dirho!
(Mitj plorant.)
Ay, Tomás, sense jo'l llop!
(Ploriqueja alt. Tothom riu, y ell, al adonársen, s'axuga'ls ulls y riu bondadós. De cop se'n va á mirar per la porta de la esquerra per si hi ha la Marta.)
Nuri,
rihent fort quan ja'ls altres no riuhen.
Ay, que'm fa riure'l trapasser!
TOMÁS
Au, reposa, home.
MANELICH
Donchs que no hi baixa per aquí'l llop, minyons?
XEIXA
Massa que hi vé, rehira! Ja'l veurás, ja, si Deu no t'ajuda!
(Riu la gent maliciosament, y'ls uns als altres se diuhen que dissimulin.)
MANELICH
Sembla que avuy nos casém tots aquí. Quin riure!
TOMÁS
Que tanta gresca! Aneu fora, aneu; encare trigará'l casori.
(En Xeixa també'ls vol treure.)

MANELICH
No'ls tragueu, nó; fins que surti la Marta. Oy qu'es guapa la Marta, minyons? Oy? Oy? Oy qu'es guapa?
(Ha anat d'un grupo al
altre
preguntantho, ficantse pel mitj atolondradament.)
PEPA
Prou! Y fresca, y... dallonsas...
JOSEPH
Ja ho crech!
(Tots han anat dihent que sí.)
MANELICH
Donchs mentres qu'ella's clenxina allá dintre, y's renta la cara... per mí que se la renta, per mí la cara... vos contaré á tots, vaja, cóm s'ha enjiponat aixó de que'ns aparellessin.
(S'asseu á la taula.)
JOSEPH
Conta, conta.
(Altres ho diuhen ab ell.)
PEPA,
y altres.
Digas, digas.
NURI,
posantse dreta á vora d'ell.
Jo aquí. Jo aquí.
(En Xeixa s'estará molt temps dintre'l porxo sense que se'l vegi. En Tomás estará assegut lluny, trist.)
MANELICH
Vetaquí que jo cada vespre quan els bens s'ensopían y'ls gossos feyan el cap viu al entorn de la jassa, 'm ficava á la barraca, y avans de que fes cap el
Sant Sunyé
, vetaquí que deya dos Parenostres. L'un el deya per la animeta del pare y de la mare, que, com s'estimavan tant, ja se'l partían, y l'altre Parenostre'l deya cada cespre, sabéu? perque Nostre Senyor me trihés una... una bona muller.
(Riu tothom. En Manelich se crema.)
Y que no rigueu

d'aixó, qu'aixó no es cosa de riure!
(Cremantse més perque segueixen rihent.)
Y al que torni á riure li clavo una bofetada.
(Tots deixan de riure.)
TOMÁS,
apart.
Però si jo no ho puch creure aixó. Reyna Santíssima!
NURI
Digas, digas, qu'es més bonich aixó!
MANELICH,
tornant á posar la cara complascuda
Sí, sí que ho es, sí!
(Rihent.)
Donchs veuréu que una nit jo que dich el Parenostre pels pobrets de casa, bueno. Y jo que comenso l'altre. Y á mitj dir... tururut; dormit. Y aquella nit vaig somiar que'ls remats me fugían de dret als gorchs de Caransá; y jo, empaytantlos, que'ls hi enjego un códol; y, batúa, 'l códol va anar á dintre del gorch major! Y l'aygua que comensa á bullir, bullir, y á treure una mena de fum negre... Y entremitj d'aquell fum que'm surten unas... unas cosas estranyas, ab uns ulls y uns brassos y... y una mena de faldillas que may s'acabavan; que no ho sé si eran bruixas ó si no ho eran de bruixas. Y una d'aquellas...
envenzions
vetaquí que's va tornar més maca!... que semblava la Mare de Deu de Rocalaygua.
(Pausa, aixugantse la suhor, rihent.)
Y ella que'm fa agenollar. Y com que'm va semblar que volía que li digués el Parenostre aquell de la muller, que li devía, jo que li dich. Y en acabat jo que m'adormo altre vegada. Y no ho vaig saber si ho era una bruixa ó la Mare de Deu. Sols sé que 'm va dir, tot adormintme jo, que aviat me casaría.
(Tothom ho comenta.)
Calléu, calléu, que no he acabat encare. Y al endemá de tot alló jo que'm veig sortir d'entre la boyra terrala á cavall de tres mulas á tres personas veritables. L'una persona era en Tomás: vos, vos
malandando
, que ja me las pagaréu totas! Ah batúa!
(Rihent de broma.)

TOMÁS
Jo, sí; y que no me'n empenedeixo.
(Ab intenció picant á terra ab el bastó.)
MANELICH
L'altre era l'amo, 'l
sinyor
Sebastiá, y l'altra persona ja us ho podeu pensar qu'era la Marta. Conteu jo quina feyna á escorxar un cabrit, y á espeterrellarlo al foch, y á riure!... Y quan ja'ns el menjavam, l'amo que'm diu: «Manelich: que t'agrada ser pastor?» «Prou!», jo li faig. Y ell que'm diu: «Y que no t'agradaría ser moliner?» «Si hi hagués blat per moldre!», jo que li faig. Y ell que hi torna: «Y que no t'agradaría casarte?» «Prou y reprou;—jo que també hi torno—si hi havía dona que'm volgués, y... fos maca!» Y jo allavoras estirava la carn del cabrit ab una dalera! Y'm giro; y la Marta se n'havia anat d'aquí enllá ab vos.
TOMÁS
Perque parlessiu tu y l'amo.
MANELICH
Com de fet que parlarem. Y que'l sinyor Sebastiá'm va dir molt seriás y baixet, que casi no'l sentía, que... «Veurás: tinch un molí tocant á casa, y com que's va morir el pare d'aquesta xicota, hi falta un home al molí que li fassa de costat y que siga un tros de pa. Y com que tu ho ets... si vols jo m'encarrego de tot, y quan jo t'ho mani, baixas y't casas ab ella.» Y com que la Marta no era gayre lluny, me la miro; y'm va semblar que m'agradava... Vaja, que'm va agradar forsa, forsa! Y l'amo s'hi va acostar, y jo al darrera. Y l'amo que li pregunta si'm volía á n'a mí. Y ella que fa una miqueta que sí ab el cap. Y jo, que anava á riure, al veure que ella feya com si plorés, també ho vaig voler provar d'enternirme; y no vaig poder, y vaja, que no vaig poder; y... arrenco á riure tant fort que fins las montanyas contestavan! Y varem quedar promesos.
(Pausa.)
Ah! Y aquell vespre ja no més vaig dir un Parenostre: el dels de casa: que demanar muller, nó; puig ja la tenia.
(Riu y plora enternit.)

NURI
Plora! Plora!
(Estranyantho.)
TOMÁS
Be, home, per aixó no ploris.
MANELICH
Es que ploro d'alegría. Qué vos sembla, companys? Qu'era la Mare de Deu ó qu'era una bruixa alló d'aquell vespre?
NURI
La Mare de Deu! La Mare de Deu!
(La gent contesta dihent qu'era una bruixa y rihent.)
XEIXA
Una bruixa! Una bruixa!
TOMÁS,
indignat
Encare estás que'l Sebastiá!...
XEIXΑ
El Sebastiá? Preguntéuho á n'ell, qu'are arriva.
ESCENA VII
SEBASTIÁ, MOSSEN, NURI, PEPA, ANTONIA, TOMÁS, XEIXA, JOSEPH, NANDO, PERRUCA, homes y donas, MARTA quan s'indiqui.
NURI,
perque calli tothom.
L'amo de tot! L'amo de tot!
SEBASTIÁ
Que no ha arribat el Manelich?

MANELICH
Si jo soch aquí, sinyor! Deixeu, que us vull besar la má!
SEBASTIÁ
Nó, home, nó, apártat. Ahont es la Marta, Tomás?
(En Xeixa torna á ser fora.)
TOMÁS
Oh!... Es per allá dintre.
SEBASTIÁ
Mossen: veshi, y que surti.
(En Mossen surt á cridar á la Marta.)
MANELICH,
á Tomás per Mossen.
Qui es aqueix home?
TOMÁS
El majordom del amo. Volía ser capellá avans.
SEBASTIÁ
Manelich: tot ho teniu despatxat. Vos casaréu are, aquí á la hermita: com qu'es meva, tot está á punt. El rector ja hi será. La benedicció, y llestos.
MANELICH
Y jo no vos ho pagaré may, sinyor; may!
MOSSEN,
al Sebastiá.
Diu que ja sortirá aviat.
SEBASTIÁ
Cóm aviat?
(Cridantla.)
Marta! Que surtis, dona!
(Ab més imperi.)
Marta!
TOMÁS
Jo us voldria parlar, tots sols, Sebastiá.
SEBASTIÁ
Ja'ns lleurá, home. Gracias á Deu! La Marta!

MARTA,
ab un llum encés que deixa á la taula.
No teníu espera per res.
(Plorosa.)
SEBASTIÁ
Ja'l tens aquí al Manelich, dona.
MARTA
Ja't vaig dir que quan siga l'hora estaría á punt.
(Nirviosa.)
Qu'es l'hora ja? Anémhi!
MANELICH
Donchs que no'ns dihém res jo y tu?
MARTA,
apartántsen. Apart.
Jo no me'l puch mirar á aquest home, què'm fa més fástich que'l Sebastiá mateix!
MANELICH,
al Tomás rihent
Li faig vergonya!
PEPA,
á la Antonia
S'hi casa per forsa!
SEBASTIÁ,
rabiós y dissimulant.
Marta! Que vull que li enrahonis! Que jo t'ho mano!
MARTA,
plorant
Deu meu!
PEPA,
á la Antonia
Plora la Marta, plora!
MARTA,
que ha sentit á la Pepa
Qué hi ha de la Marta? Qué?
PEPA,
rihent irónica.
Deya qu'es guapo'l teu... promés.
MARTA,
rihent rabiosa y anant al Manelich.
Manelich: míram qu'estich alegre! Míram! Míram!

MANELICH,
rihent.
Y jo! Com qu'aixó es de riure!
SEBASTIÁ
Párlali més, Marta; párlali!
MARTA
No!
(Volguéntsen anar.)
Ja torno desseguida jo.
SEBASTIÁ,
agafantla pel bras.
Rehira de!... Qué t'he dit jo!
MOSSEN,
á Sebastiá
Qué feu!
(Rihent y alt.)
Donchs y'l vestit nou? Que no se'l posa'l nuvi?
SEBASTIÁ,
dominantse.
Tens rahó, que no hi pensavam de vestir al bon mosso; al... al letxuguino.
(Tothom riu burlántsen.)
NANDO
Letxuguino!
JOSEPH
Li han dit letxuguino!
(Mentrestant en Tomás parla ab molt interés ab Mossen. La Marta está de colzes á la taula amagant la cara entre las mans. En Manelich s'ha quedat de cop parat, no entenent aquellas paraulas.)
MANELICH
Bon mosso... Si vol dir tirar dret ab la fona, y botre com els isarts singles avall y singles amunt, y dur la Marta á coll-y-bé saltant las passeras de Riu-blanch quan las neus se fonen, oydá, sí que'n soch de bon mosso! Mes...
(S'atura á escoltar.)
PERRUCA,
á Nando, reventantse de riure.
Li han dit letxuguino!

NANDO,
á Perruca, id
Letxuguino!
MANELICH
Mes aixó de letxuguino...
(Tothom riu fort. Després de veure qu'encare riuhen se posa furiós.)
Vull saber qué vol dir letxuguino!
(Rialla més forta. Agafa ab rabia al Nando. Las donas xisclan.)
Aquest que ho diga!
(La Marta parlava al Sebastiá y se'n deixa.)
NANDO
Vol dir... no ho sé! Vol dir... currutaco!
MANELICH,
deixantlo convensut.
Bueno, aixó sí.
(Repensantse y molt cremat altre cop.)
Y qué vol dir currutaco?
(Altra rialla de tothom)
Currutaco, qué vol dir?
(Agafa un de la gent.)
Tu, que parlis!
(Li fan deixar xisclant las donas. Corre darrera d'altres.)
Qué vol dir currutaco!
(Pega als que atrapa, furiós.)
MARTA,
apart
Y's deixan pegar per aqueix poca-vergonya!
SEBASTIÁ
Manelich!
(Dominant la gatzara imperatiu.)
MANELICH,
calmantse en sech.
Ay! Té, are m'enfadava jo!
SEBASTIÁ
Que en aquell cuarto tens un vestit nou pel casament, y que te'l vagis á posar desseguida.
MANELICH
Donchs vingueu tots, y m'ajudaréu. Y riurém forsa: que no'm vull enfadar avuy!
(Els homes se'n anirán per la porta de la dreta ab en Manelich.)

PEPA
Veníu, que guaytarém per la finestra!
ELLAS
Anémhi! Anémhi!
(Surten pel fons.)
MANELICH,
al anársen.
Que no'm vull enfadar! Que no'm vull enfadar!
(Entre la gresca dels homes.)
TOMÁS
Jo are us voldría parlar, Sebastiá; que convé molt.
SEBASTIÁ,
cremat.
Home!... Veuréu. Espéreume á fora, que surto.
TOMÁS
Donchs vos hi espero.
(Surt.)
SEBASTIÁ
Veshi, Mossen, y me l'entretens; que no sé ab qué surt are.
(Lo que segueix que no ho senti ta Marta.)
MOSSEN
Deixéulo per mí.
SEBASTIÁ
Ah! Fes dir al rector que desseguida qu'ells sigan á la hermita que'ls casi; y que no m'esperin.
MOSSEN
Y vos are despatxeu al Xeixa, que ho ha xerrat tot al Tomás.
SEBASTIÁ
Ah, sí? Donchs á fora, y desseguida! Y... veurás, vina.
(Apartantlo més de la Marta.)
Que may se t'escapi á la Marta que'l Manelich no'n sab res...

MOSSEN
De debó li heu fet creure qu'ell se casa sabentho tot, y que hi passa?
SEBASTIÁ
Com t'ho dich que s'ho creu.
MOSSEN
Llestos.
(Surt depressa pel porxo.)
ESCENA VIII
MARTA y SEBASTIÁ. Ella s'ha estat de colzes á la taula y la cara á las mans fins are.
SEBASTIÁ
Marta.
MARTA
Sebastiá: ja pots tirar pel cap que vulgas; jo no'm vull casar ab aquest home!
SEBASTIÁ,
rihent.
Sí, eh? Tu haurías volgut un marit... més com cal. No es aixó, tontota?
MARTA,
apartantse.
Nó... Oh, nó!
SEBASTIÁ
Un marit que t'enamorés cada dia, y que tu... mírat, any nou vida nova! Y que la sap llarga la meva granoteta de pluja! Donchs que no te'n recordas que't vaig treure d'en mitj del ayguat que t'hi ofegavas ab ton pare, Marta?
(Ell l'ha volguda amoixar y ella s'ha anat apartant. En Sebastiá cambia de cop, cremantse.)
Marta!... Aquí, aquí, Marta;

desseguida!
(L'ha agafada ab rabia pel bras. Quan la te espantada fa una rialla que li fa més por encare.)
MARTA
Sebastiá: no'm casis ab aquest home. Jo t'ho demano... per l'ánima...
SEBASTIÁ
Deixa estar als morts, dona! Y... veyám: que't fa fástich el Manelich?
MARTA
Sí! Molt!... Cóm vols que t'ho diga?!
SEBASTIÁ
Si, eh? Donchs aixó es lo que jo vull. Y no t'ho pensas pas la alegría que'm donas! Tu't pensas que si t'agradés jo t'hi faría casar ab aquest home? Encare que'm costés la hisenda y la vida no t'hi casarías!
MARTA
Verge Santíssima!'M sembla mentida que s'hagi trobat un home prou rebaixat, que, sent jo com soch, y ell sabentho,'m vulga encare'l poca-vergonya!
SEBASTIÁ,
satisfet de la antipatia d'ella per el Manelich.
Pts! Es clar que se'n troban!
MARTA,
plorant.
Jo era una criatura quan te vaig coneixer. Y no he sigut lo que he sigut per interés, que prou ho sabs tu! A mí tu no'm vas comprar, y á n'ell lo compras. A quin preu no ho sé; mes sé que'l compras.
SEBASTIÁ
Si no li dono res, dona! Ja está content de que'l deixi viure aquí á sopluig tota la vida. Pero tu no't donguis per entesa de res ab ell, que'l xicot fará com si no'n sapigués res de tot aixó, m'entens?...
(Rialla á dintre dels qu'están ab en Manelich.)

MARTA,
fugint de la banda ahont han rigut.
Jo me'n aniré d'aquí avans de casarmhi!
SEBASTIÁ,
rihent.
Bo!
MARTA
Nó, no me'n aniré; que'm tiraré per la resclosa; que jo'm vull morir avans de que aquest home!...
SEBASTIÁ,
enérgich y rabiós
No te'n anirás, ni t'hi tirarás á la resclosa!'M sents, Marta!'M sents?
(Agafantla pel bras,)
MARTA
Me fas por, Sebastiá! Déixam!
SEBASTIÁ
Parlém clar, Marta. No t'he dit jo sempre que t'estimava á tú més que á tot lo del mon, y que t'estimaría sempre, sempre?
(Riallas á dintre que repugnan á ella.)
Y que no't deixaría may á tu, perque, encare que volgués, no podría deixarte? Respónme!
MARTA
No ho sé! Sí, sí!
SEBASTIÁ
Escolta; escolta. No sabs tu de cert, ben de cert, que si no entran diners á casa las tinch totas perdudas las hisendas? No t'he dit cent vegadas que no me la darán la pubilla Sala que no's pensin que tu y jo ja no som res, Marta? Que no ho sabs que l'oncle del mas Riutort m'ha desheretat per tu, y que si are tu't casas tot s'arreglará y podré treure las hipotecas y'ls embarchs que hi ha sobre'ls masos y las terras?
(Ella ab lo cap baix.)
Y, mírat: si jo no't portés tanta de voluntat, si no'm tinguessis tant... teu, Marta,'t diría: vésten, no tornis més; cásat lluny, y enganya á un altre que t'estimi. Mes jo no

ho vull, nó, qu'ets meva, tota meva! Y sempre, sempre serás meva, que jo no't deixo, Marta, que ni que'm mori't deixo!
MARTA
Me fas mal! Apártat!
(Fugint cap á la banda del Manelich.)
M'has fet mal, y... m'espantas!
SEBASTIÁ
Por!...
(Alsantse.)
No ho vull que ho digas que'm tens por! Jo'l que vull es que m'obeheixis com sempre! Ho sents? Com sempre; y que m'estimis!
MARTA
Sebastiá!
SEBASTIÁ
Mira que no'm coneixes, encare que t'ho pensas que'm coneixes!
MARTA
Déixam, déixam. M'hi casaré, sí; m'hi casaré.
SEBASTIÁ
Y es clar que t'hi casarás!
(Riallas del cuarto de la dreta.)
MARTA
Venen, Sebastiá, venen.
(Fugint de la porta de la dreta.)
SEBASTIÁ,
rihent satisfet
Si fuges d'ell y tornas! Y aixó es lo que m'agrada.

ESCENA IX
MARTA, SEBASTIÁ, MANELICH, JOSEPH, NANDO, PERRUCA, y altres homes. Després PEPA, ANTONIA, NURI y altres donas. Per últim TOMÁS y MOSSEN.
NANDO,
surtint primer.
Que no's vol posar el vestit nou!
JOSEPH
Que no's vol posar letxuguino!
MANELICH,
passant entremitj.
No'm vull mudar, nó, que se'n riuhen! Y'm fa pena deixar la meva samarra! Ni'ls bens, quan pedrega, tant assobre meu! Apartéuse!
SEBASTIÁ
Donchs de cualsevol manera! Marta: la caputxa y sortiu!
MARTA,
al Sebastiá.
Sí! Sí! Ja hi vaig. Y entre nosaltres tot s'ha acabat!
SEBASTIÁ,
rabiós. Apart.
S'ha acabat!... Sí, sí: aquesta nit torno!
NANDO,
als homes
Jo un cop casats toco la campana de la hermita!
NURI
Té, Marta, la caputxeta.
(Entra Tomás.)
MARTA,
ab tristesa
Tú me la havías de dur, Nuri!

NURI,
carinyosa á la Marta
Oy que m'estimas are?
MARTA,
ab tristesa
Míratela, Sebastiá, á la Nuri. Quan jo vaig venir era com ella.
SEBASTIÁ
A la hermita tothom!
(Va sortint la gent.)
TOMÁS,
á Sebastiá.
Nó; fins que jo us haja parlat que no's casin.
SEBASTIÁ,
al Tomás
Deixéulos, que no's casarán fins que jo hi sigui.
(Al Mossen.)
Mossen, depressa; qu'enllesteixin depressa!
MANELICH,
sortint entremitj de la gent
Xup! Xup! El remat! El remat! Jo á la vora de la Marta! Fora! Fora!
(Tothom ha anat sortint en confusió cridant: A la hermita! Aném á la hermita!)
ESCENA X
SEBASTIÁ, TOMÁS y XEIXA
SEBASTIÁ
Au, Xeixa, á casament.
XEIXA
No hi vaig jo á casament.
SEBASTIÁ
Y aixó?
XEIXA
Perque no... No hi vaig. Y ja está dit!

SEBASTIÁ
Donchs agafa'ls trastets, y á fora de casa.
XEIXA
Aixó sí, veyeu? Y ab molta alegría.
SEBASTIÁ
Y desseguida! Alsa!
XEIXA,
apart
Fer lo farsell; y ja voldría ser ben lluny.
(Ficantse per la porta de la esquerra.)
SEBASTIÁ,
cremat á Tomás.
Donchs qué hi ha?
TOMÁS
Que m'han posat en unas grans confusions y en unas grans angúnias; véusho aquí. Y jo voldría dirvosho, y no sé cóm ferho, Sebastiá.
SEBASTIÁ
Be, rumiéusho y ja m'ho diréu un altre dia.
TOMÁS
Que m'han dit, y perdoneu si peco, que vos havíau sigut per la Marta... aixís, cóm ho diré, com... com un festejador dolent, y que are enganyavau tots dos al pobre Manelich qu'es un bon minyó. Y com que jo d'aquest casament he vingut á ser com lo pare y padrí, us vinch á preguntar, Sebastiá, y no us ofengueu, fill, qué hi ha de tot aquest bum bum?
SEBASTIÁ
Qué voléu que hi hagi? Res, home.
TOMÁS
Eh que no hi ha res, Sebastiá? Si jo us ho conech per la cara qu'ells son uns xerrayres. Miréuse: devant de tothom els hi vull dir qui son ells y quí sou vos. Els dolents! Y are mateix que me'n hi vaig.

SEBASTIÁ
Me voleu creure? No digueu res. Com que soch l'amo, á molts la enveja'ls rosega. Y qui ho paga ho paga.
(Ha tornat en Xeixa ah un farsell de roba y una manta. Recull alguna altra cosa de la escena.)
TOMÁS,
á Xeixa
Ho sents tu, mala llengua?
XEIXA
Jo ja m'he descarregat la conciencia. Are vosaltres.
SEBASTIÁ
Si no'n podía ser d'altre que tu! Lo qu'has de fer es acabar ab aquest farsell, y que may més te vegi devant.
TOMÁS
á Xeixa.
Malagrahit! Després que't tenen tants anys aquí...
XEIXA
No m'ho diguéu malagrahit, Tomás, que no sabéu ab qui tracteu.
SEBASTIÁ
Au, fora d'aquí! Sinó d'un revés te giro la cara!
XEIXA,
cuadrantshi devant.
Peguéume! Au!
TOMÁS
Y gosarías? Contra'l teu amo?
XEIXA
Ja no m'ho es l'amo: ni may que m'ho hagués sigut.
SEBASTIÁ
Y per qué? Lladre!

XEIXA
Lladre á mí! Rehira!...
(Deixant lo farsell y la manta.)
Teníu, donchs! Y are no me'n aniré sense dirho tot al Tomás, y al devant vostre, per confondreus!
(En Tomás el vol fer callar y conté al Sebastiá)
Donchs sí que ho diré, sí; que encare'l sou l'amistansat de la Marta; que hi entreu aquí de nit y d'amagat per la porta del corral, que passeu pel corredor de dalt y per darrera d'aquella cortina; que jo ho he vist, jo!
SEBASTIÁ
Deixéume!
(Al Tomás.)
XEIXA,
al Tomás.
Y jo us ho juro qu'aixó es cert, y sinó que Deu me condempni. Y que ho juri ell si jo dich mentida. Veyám, veyám: no ho jura!
SEBASTIÁ
Y que tant de juraments! Anémsen, Tomás, y deixemlo.
XEIXA
Ja'l sentiu. Ja'n tinch prou jo.
TOMÁS
Verge dels Angels!
ESCENA XI
SEBASTIÁ, XEIXA, TOMÁS y MOSSEN
MOSSEN
Donchs qué fa l'hermitá? La vostra dona ha tingut d'encendre'ls ciris!
TOMÁS
Nó, nó; que s'aturin!
(Va cap á la porta.)

SEBASTIÁ,
á Mossen.
Que d'aquí no surti'l Tomás; de cap de las maneras!
MOSSEN,
al Sebastiá.
Qu'es cas!
(Surt Sebastiá. En Xeixa te'l farsell al coll y riu sarcástich.)
TOMÁS
Nó, nó; que no's casin!
MOSSEN
Qué diheu? Ahont voleu anar are?
TOMÁS
A privarho! A privarho!
XEIXA
Tomás; depressa! Y cridéu pel camí; depressa!
MOSSEN,
al Xeixa.
Y deixéulo estar vos al avi!
TOMÁS
Nó, nó, que me'n hi vaig; que van á fer desgraciat á un pobre xicot!
MOSSEN
Que nó, us dich!
XEIXA,
apartant al Mossen.
Apartéuvos. Aneu!
TOMÁS
Ah, sí! Hi corro!
(Toca la campana de la hermita y en Mossen se'n va rihent fort á la porta.)
Ah! La campana! Ja no s'hi es á temps! Ay Deu meu! Lo que hem fet ab aquest pobre xicot! Y he sigut jo també! Que Deu m'ho perdoni!

XEIXA,
tornant á agafar el farsell. Apart.
He fet tot quant he pogut. Y are me'n rento las mans.
(Alt.)
Avi Tomás, ja no hi ha remey!
TOMÁS,
á Xeixa.
Are, fill, no'n diguém res al Manelich. Ja está aixó. Y are que Deu hi fassi més que nosaltres.
XEIXA
Adeussiau, Tomás. Sols me'n empenedeixo d'haver callat tant temps.
TOMÁS
Adeu! Al cap d'avall ets un bon home! Abrássam. Y mirat, d'aixó d'havertho callat... conféssaten.
(Abrassats. Remor lleuger que creix.)
XEIXA
Adeussiau, que ja venen.
(Surt rápit.)
TOMÁS,
apart
Quina vergonya, Deu meu, quina vergonya! Jo no'ls vull veure! Jo no'ls vull
veure!
(Surt.)
(La remor de la gent que toma del casament te d'anar creixent. Se sent tocar alegrement la campana y crits de viscan els nuvis.)
MOSSEN,
als de fora
Alsa minyons, s'ha acabat la festa! Tothom á casa!
(Els convidats, sense entrar á la escena, desapareixen, perdentse'ls crits d'alegría poch á poch.)
ESCENA XII
MARTA,MANELICH y MOSSEN, que se'n va.
MANELICH,
desde fora
Cabras assí! Cabras allá!
(La Marta ha entrat ja á la escena.)

MOSSEN,
desde la porta.
Y are tanqueu vosaltres: y bona nit y bona hora.
MANELICH,
veyentlos que s'allunyan.
Cabras assí! Cabras allá!
(Mirant cap á la Marta.)
Si are tingués la fona!... un códol al mitj, y borrombóm! l'escampall!
(Pels de fora.)
Cabras assí
(Cridant cada vegada més fort.)
Cabras allá!
(De cop.)
Marta!
(La Marta s'ha assegut vora la taula ab el cap baix.)
MARTA,
com despertant espantada.
Qué hi ha? Qué?
MANELICH
Han dit que tanquéssim. Tanco eh, Marta?
MARTA
Tanca.
(Apart.)
Sí, sí; tot s'ha acabat. Tot, tot!
MANELICH,
després de tancar.
Tururut! Llestos! Ay, déixam seure, que m'han cruixit aquestos! Val més una tronada dels Tretze-vents que aquest soroll dels dimonis. Veurás... no estich be assegut á la cadira! A terra, á terra, com assobre'l gleber.
(S'asseu á terra rihent.)
Aixís un hom reposa!
(La Marta segueix sense escoltarlo.)
Qué fa aquella?... Xup! Marta! Bonica!
(Com si cridés una cabra.)
Qué fas Marta? Marta!
MARTA
Qué?
MANELICH
Qu'es fréstega aquesta! Mirat jo!
(Ensenyantli hont seu.)
Allá dalt no'n tením de cadiras, ni ganas!
(Bufa á terra y ho escombra ab la má.)
Té; més net qu'una patena. Seu aquí; ápala, dona! Xup!
(Riu ell com fent una gracia.)

MARTA
Nó! Que nó!
MANELICH
Ha dit que no! Uix!
(Riu y s'aixeca. Apart)
Pobreta!
MARTA,
apart.
Ay Deu meu! Y que trigará á ferse de día!
MANELICH
Donchs si'm fas aquest posat no't dich una cosa. Ja no me'n recordava!... Ab l'alegría un hom se torna més burro!
(Buscant en las butxacas y en la pitrera. Apart.)
Veurás! Ja veurás jo ara!... Aquí!
(Trayent un mocador lligat pels caps.)
Ja pesan, ja! Calla, calla; aixó á la impensada.
(S'acosta á la Marta de puntetas. Riu baixet.)
Je, je, je!
(La toca ab un dit á la esquena ó al cap escarnint un aucell. Alt.)
Cucut!
MARTA,
alsantse
Ah! M'has espantat! Ves! Aixó feu allá dalt?
MANELICH
Ab quí allá dalt? Si estava tot sol!
(Riu carinyós. Mentrestant ha desfet els nusos del mocador. Desfets ja, se posa'ls diners tots en una má.
) Volsme donar la má?
(Pausa. Ella no'n fa cas.)
Tu!
(Per donarli aquells diners.)
MARTA
Nó. Y lo que jo vull es que are mateix!...
(Va á alsarse.)
MANELICH
Esperat!
(Ella s'atura.)
Mal geniot! No me la donguis la má: bueno.
(Esten el mocador buyt devant d'ella á terra.)
Mírat: veus aixó? Es una pesseta.
(La tira al mocador.)
Donchs va ser la primera que he guanyat en ma vida. No la he volguda gastar may, perque fes cría: y mirat, mirat si n'ha

fet de cría: Te: totas!
(Buydant al mocador las monedas de plata y calderilla que tenía en una má y contra'l pit sostingudas. Rihent conmogut.)
Allá dalt quan las contava feyan un altre soroll. Are'l fan més alegre. Deu ser perque tu hi ets! Ah! Mírat!
(Buscant entre'ls diners del mocador.)
Mírat aquest duro. Encara te sanch: es sanch meva tota. Me'l va regalar un dia l'amo;'l sinyor Sebastiá: que Deu li pagui
(La Marta escolta are.)
Te, tócal, tócal!
MARTA,
apartantli la má are sense odi
Nó! Que nó!
(Al veure Manelich qu'ella no'l vol tocar, el besa y'l tira al mocador.)
MANELICH
Bueno... donchs jo'l beso.
(Ressentit. Apart.)
Se deu pensar que no es res aixó!
(Cremat. Alt.)
Donchs sápigas que sí qu'es molt aixó! Que... cada nit venía'l llop al remat, y cada matí hi havía un gos pernas enlayre y faltava una ovella ó un moltó... que alló'm dempnava!
(S'ha anat calmant.)
Y aixó durá... qui sap lo...'l que durá. Fins que una vetlla'm poso al aguayt darrera d'un recater vora l'escorranch seguit pel llop quan venía.
(Ella s'hi va interessant.)
Donchs... afigurat jo aquella nit quinas orellas! El Carro anava passant, passant allá al cel. Y ja eran las dotze, y ja era la una. Y escolto, escolto... Els esquellins, l'aygua de la neu fosa que s'escorría, l'ayret de la matinada, y'l Carro allunyantse, allunyantse... Quan de cop sento fressa y trepitj, y, fent un bot com un diable,'l llop me passa per sobre flayrant fort, que la vaig sentir al coll la seva bufera, y'ls cabells se'm posaren de punta, y aquí dintre uns cops més forts que m'ofegavan!... Totduna, á la jassa quins udols y lladruchs y belar esgarrifós de las ovellas. Y jo quina rábia á mí mateix per no haverlo embestit al lloparro! Y no sé cóm va ser, que'm planto al mitj del camí per ahont havía de passar el lloparro... Y al entornársen la bestiassa ab la ovella al morro, s'entrebanca ab mí, y jo ab ell, y m'hi abrahono, y

li clavo tota aquesta fulla endintre. Y ell corrent ó rodolant rostos avall, y jo ab ell; arrapats l'un al altre; mossegantlo jo á n'ell y ell á mi, y udolant els dos, més qu'ell jo cent vegadas, com duas feras salvatjinas.
(La Marta l'escolta ab interés creixent, passant ell de la feresa al entendriment. Pausa.)
Y... á l'endemá'm desperto, ó vaig tornar á viure, que no ho sé encare, al fons d'un torrent, entre pastors que'm socorrían y al mitj de la ovella morta y del llop mort també, que á aquestos sí que no'ls van retornar á la vida. A mí'm dugueren á la jassa, y ab oli de neu y de llargandaix me xoparen las mossegadas y'ls trenchs, que per tot n'hi tenía. Y quan ja estava mitj curat, un día vetaqui que puja'l sinyor Sebastiá y'm dona un duro. Y jo ab l'ánsia de besarli la má'm vaig tornar á obrir la ferida.
(Per la má seva.)
Y li vaig embrutar de sanch la má d'ell y la moneda. Y'l sinyor Sebastiá'm va dir: «Per cada llop que matis t'hi va un duro.» Y, batúa, per are no n'he mort cap altre!
MARTA
Manelich... Veurás.
(Conmoguda.)
Ja la nit es avansada, y... Acabém.
(Ab molta pena.)
MANELICH
Donchs pren tot aixó: prenho. Son vint y tres duros: guárdals.
(Recullint ell el mocador.)
MARTA
Nó... nó.. Son teus: guárdals al... teu cuarto...
(Senyalant el cuarto de la dreta. Apart.)
Deu meu, si sembla un altre aquest home!
MANELICH
Al... meu cuarto? Al nostre: allá.
(Senyalant la porta hont hi ha la cortina.)
MARTA
Encen un llum, y ja t'ho he dit: vésten. Vésten al teu cuarto... y bona nit.

MANELICH
Que aquest es el meu cuarto, y que allá hi ha'l teu? Qué ho has dit aixó tú?
MARTA,
ab pena.
Sí! Y no'n tens prou d'havermho fet dir, que encare vols que hi torni? Com si tu ja no ho sabessis!
(Plorosa y cremada.)
Mal home! Y prou que's veya que ho eras! Y are ho ets més, atormentantme, un mal home!
MANELICH
Qué jo ho sabía? Y qué sabía jo? Qué, Marta? Esplícat. Que jo soch un mal home? Tú ho has dit! Y per qué ho soch are un mal home? Jo vull saberho, Marta, perque m'has dit aquestas cosas!
(Rabiós y apenat.)
MARTA,
avergonyida.
Perque á tu... ja t'ho van dir avans.
MANELICH
El qué? El qué'm van dir? Enrahona!
MARTA
Ah, nó! Aixó no ho diré may jo; mal me matessin! Mes tu, tu vas consentirho.
MANELICH
En que fossis la meva dona. Y sí, Marta. En que jo t'estimaría més que á tot lo del mon; més que al pare y á la mare, més; y en que't faría ditxosa!
MARTA
Nó... Nó!...
MANELICH
Donchs esplicat, per Deu! Que'm sembla que ho estich somiant tot aixó, y que tu no ho ets la meva dona!

MARTA,
apart
Ay Deu meu, que m'han enganyat á mí y han enganyat á aquest pobre home!...
MANELICH
Marta! Qué hi ha, Marta?
MARTA
Que are soch jo la que'm penso que somío!
MANELICH
Mes tu has dit cosas que jo no las puch entendre y que'm fan mal aquí dintre!
MARTA,
ab por are de que ell ho comprenga.
Nó, nó, jo no t'he dit res. Sinó qu'estich aquesta nit com si fos boja. Que no sé'l que han fet ab mí... Perque tu... Manelich...
MANELICH
El qué han fet ab tu?... El qué! Digas, digas!
(De prompte's veu passar un llum per darrera de la cortina que dona al interior de la casa.)
MARTA,
apart.
El... Sebastiá! Oh!
(Ab horror.)
MANELICH,
ab gran estranyesa y en veu baixa
Un llum, Marta! Que no estém sols aquí?
MARTA,
ab espant que tracta de dissimular.
No hi ha ningú! No es veritat.
MANELICH
Algú qu'ha entrat, Marta!
(Volenthi anar ab la má al pit per l'arma.)
MARTA,
posántseli devant.
Ca, déixaho!
(Fingint serenitat.)
El llum ja hi sería.

MANELICH
No't dich que nó!
(Desapareix el llum.)
Ara l'han apagat el llum.
MARTA
Ves si hi hauría un llum encés! A tu que t'ho haurá semblat!
MANELICH
No dius que ja hi era? Si l'he vist jo! Y tu també l'has vist.
MARTA
Jo no he vist res. Tu ho deyas.
MANELICH
Que tu no has vist un llum?
(Quedant confós.)
MARTA
Nó, nó.
MANELICH
Que tu no l'has vist? Y donchs... jo no he vist una claror que anava...
(Baixet, confós y tristíssim.)
MARTA
Si tampoch tu l'has vista!
MANELICH
No?
(Queda mirantse á la Marta fixament.)
MARTA,
indignada. Apart
Gosar á venir avuy! El malas entranyas. Aixó es temptar á Deu.
MANELICH,
pensatiu. Apart
Que no l'he vist el llum? Que jo no l'he vist?
MARTA,
asseyentse en una cadira de costat per recolzarse en el respaller. Apart.
Te. Jo aquí passaré la nit: aquí! Com una pedra.
(Alt.)
A tu ja t'ho he dit...
(Senyalantli'l seu cuarto.)

MANELICH
Sí, sí: no m'ho tornis á dir... Jo allá dintre. Sinó que no hi aniré encare á dormir al meu... allá dintre.
(Se deixa anar á terra, ajeyentse poch a poch.)
MARTA,
apart
Tinch de pensar jo. Perque'l Sebastiá es...
(Baixet y ab pena)
es un brétol. Y, ay Deu meu, que sempre ho ha sigut un brétol, el lladre! Se deu pensar aquest...
(Ab pena)
pobre que no'l sento!
(En Manelich, sempre ajegut á terra, s'ha anat acostant fins á alguna distancia d'ella.)
MANELICH,
tristíssim, mitj plorós. Apart.
Aquí, apropet d'ella. No com el seu marit, nó; com si estés sol allá dalt á la jassa de las Punxalas.
(Baixet.)
Are á dir el Parenostre pels de casa. Aquell per la muller ja ηο'l puch resar, que ja'n tinch, ja, de muller.
(Resant.)
Parenostre que estau en el cel santificat sia'l vostre sant...
(Segueix sols movent els llabis y sanglotant.)
MARTA,
apart.
Ah, quin cástich el meu!
(Segueix sanglotant ell. Pausa.)
MANELICH,
mitj adormit y plorant.
Tot dorm á la jassa; y'l llop no vindrá, no vindrá... no vin...
(Va movent els llabis mentres cau'l teló.)
TELÓ

Acte segon
La mateixa decoració del acte anterior. Es al matí.
ESCENA PRIMERA
MANELICH, assegut. NURI, dreta, fent samarra, que ja estará molt avansada.
MANELICH,
molt abatut
Cóm es que no vas venir ahir tarde, Nuri?
NURI
Pels indiots, home. Ja't vaig dir que'ls indiots els treya de bon matí y cap al tart. Veurás: are com que fa aquest sol ja son al corral. Y jo, cap á veure'l Manelich! Sinó que passo unes angunias!
(Anant á mirar cap á la esquerra.)
MANELICH
Y per qué las passas las angunias?
NURI
Tinch por que vinga la Marta. Veurás: avans m' estimava molt á n'á mí; y del dia que t'hi vas casar que'm te una malicia!...
(Ell fa anar el cap y queda pensatiu.)
Jo no n'hi tinch pas de malicia á n'ella perque t'estima á tu, Manelich.

MANELICH,
alsantse y passejantse neguitós. Ap.
Per qué m'estima á mí aquesta dona!
NURI
Qué t'agafa, are!
MANELICH
Res: digas, digas.
(Tornant á seure.)
NURI,
enrecordántsen de cop.
Ah! També te rábia als de casa. Sinó que á ells... Ni sé cóm t'ho diga;'ls hi te una altra mena de rábia. Ves, fins jo'm penso que s'ha valgut del Mossen per no véurels.
MANELICH,
ab molt interés.
Del Mossen? Cóm ha estat aixó?
NURI
Donchs el Mossen, qu'es... aixó... cóm ho fan anar?... aixó... 'l majordom del amo de tot, va venir á dir als de casa, amenassantlos, amenassantlos, que no s'acostessin al molí á xerrar. Y que al molí no més hi tenían d'anar els que hi duguessin blat per moldre.
MANELICH
A xerrar, va dir, Nuri?
NURI
A xerrar, á xerrar.
(Asseyentse la Nuri també.)
MANELICH
Y tu ho sabs qu'era'l que no volía que xerressin?
NURI,
molt natural.
Oh, res. Els de casa sempre xerran, sabs?
MANELICH
Qu'ets bona minyoneta, Nuri!

NURI,
contenta de que li hagi dit.
Com tu de bon minyó. Ves, el conill ho diu á la llebra.
(Mirántsel y rihent. Pausa.)
I ja fa deu dias qu'ets casat.
(Tornant á riure y mirántsel.)
MANELICH
Sí, deu días.
NURI
A que no ho endevinas, en qué pensava are?
MANELICH
Y qué diuen d'aquí las tevas germanas?
NURI
Donchs pensava en ferte una samarra en acabant aquesta. No de color d'esca, nó; de blauet, y ab uns vihons vermells que t'escauràn més!...
MANELICH
No me la facis la samarra, Nuri!
NURI
Y per qué?
MANELICH
Perque quan tu l'haurías acabada... Pst! Per res, Nuri.
NURI,
alsantse
Me'n vaig, qu'estic enfadada.
MANELICH
Au: que jo vull que tornis á seure! Desseguida!
NURI,
asseyentse mitj girada d'esquena
Bueno:'m quedo. Sinó que encara estich enfadada.
(Se'l anirá mirant de reull.)
MANELICH,
apart
Nó: ja no m'hi puch estar més en aquesta casa,

que tot me cau assobre! Y avora de la Marta ó'm tornaría boig ó'm moriría! Mes aquella claror no va venir tota sola, y jo vull saberho qui era aquell home, per matarlo!
(La Nuri tus á veure si'l Manelich se fixa en ella.)
NURI
Manelich, que jo encare estich enfadada!
MANELICH,
cambiant rápit
Sí, Nuri, sí. Qué vols? Pobreta! Tu sí que encare ets ditxosa!
NURI,
complascuda de lo que ell li diu.
Tu estás trist!...
MANELICH
No!...
NURI
Sí
que ho estás, sí. Y... sabs que t'han donat una muller molt rabiosa?
MANELICH
Qué ho diu la gent, qu'es rabiosa, Nuri?
NURI
Oh!... No ho sé'l que diuen. Parlan, parlan. Y sabs perqué t'estimo tant jo?
MANELICH
Dígaho, Nuri, dígaho.
NURI
Donchs t'estimo tant, de primer, perque'm contas aquellas rondallas de llops y guineus que fan aquella por tan bonica. Y després t'estimo perque la gent diu sempre: «Pobre Manelich! Pobre Manelich!» Y no ho sé pas perque t'ho diuhen!
(De cop en un rapte de carinyo)
Y, vaja, que jo te la vull fer la samarra.
(Se posa á cantar entre dents mentres travalla)

MANELICH,
apart
Pobre Manelich! Donchs tothom la coneix la meva desventura! Donchs quan al casament reyan!...
(Alt.)
Oh, no cantis, per Deu! No cantis, Nuri!
NURI
Si no canto, home! Es que aixís ho acabaré més depressa aixó, y aniré per la teva!
MANELICH
Escolta, escolta, Nuri. Y
qué
diuhen més, qué diuhen?
NURI
Quí?
MANELICH
La gent. Aquells que fan: Pobre Manelich! Pobre Manelich!
NURI
Ah! Espérat.
(Com qui se'n recorda de cop.)
Ahir, sortint de missa, hi havía una colla que parlavan de tu. Jo que m'hi acosto, y tots se van callar, els remalehits! Veurás, veurás: jo que me'n vaig anar tot cantant y fent la distreta, y quan no'm veyan, m'hi torno á acostar de puntetas, y jo que 'ls atrapo.
MANELICH
Y'ls vas sentir?
NURI
Es clar, home! Veurás, deyan: «Pobre Manelich! Pobre Manelich!...» Y res més. Com l'altra vegada.
MANELICH,
apart
Quan lo sinyor Sebastiá ho sápiga la mata á n'ella!... Perque jo no me'n puch anar aixís sense dirli tot.
(Ab neguit.)
Si Deu feya que tornés avuy de ciutat!...
(Passejantse.)

NURI,
cridantlo
Manelich!
(Ell hi va.)
Je, je, je! El mon diuhen qu'es molt dolent. Que ho creus tu que ho siga de dolent el mon?
MANELICH
El mon de la terra baixa, prou: que no ho era, nó,'l de la Montanya. Sinó que potser no ho era perqué allá dalt no hi havía homes!
NURI
Y...
(No gosant seguir.)
MANELICH
Qué?
NURI
Res. Je, je, je! Sí, vaja, sí, una cosa: que no tens un germá, tu?
MANELICH
Soch jo sol, y encara soch massa.
NURI
Cap? Cap? Ni un de petitet i bufó com tu? Que tingués la meva alsada...
MANELICH
Per qué, Nuri?
NURI
Per res. Je, je, je! Perque m'agradaría que'l tinguessis.
MANELICH,
passantli la má pels cabells
Pobreta Nuri!

ESCENA II
MANELICH, NURI y MARTA. Ve del interior de la casa.
NURI
Bo, la Marta! Fujo!
MANELICH
No't moguis!
MARTA,
apart
Sempre aquesta mossota ab ell! Sempre! Si estés anguniat per mí no li agradaría parlar ab ningú!
(Va á la llar y mou'l foch sobre'l que hi haurá una olla. Va arreglant el dinar.)
Aquest foch... que sembla que avuy ho fassi espressament de no encendres! De qué deuhen parlar are?... Donchs jo no ho vull que parli més ab la Nuri!
(Fa un pas per anarhi: s'atura.)
Oh! Deu meu! No li puch manar res jo á aquest home!
(Se'n va per la porta de la esquerra.)
NURI
Ja es fora. Y nosaltres calladets com si no hi fossim, oy?
MANELICH
Sí, Nuri.
NURI
Jo estava callada perque contava punts. Y tu qué feyas are?
MANELICH
Jo contava... dias.
NURI
Dias? Je, je, je! Que te la estimas forsa tu á la Marta?

MANELICH
Més que á tot lo del mon!... Més; molt més!... Cóm t'ho diré á tu qu'ets una nena encare?... Perque jo á la Marta me la estimava avans, molt avans de conéixerla. Y me la estimava tant, que'l dia que la vaig veure allá dalt, quan me van dir si m'hi volía casar, vaig respondre: «Es clar que sí que la vull!». Y li anava á dir á n'ella... «Vaja, que n'has fet massa de trigar tant temps á venir, Marta!». Si jo t'ho contés tot!...
NURI
Au, cóntamho! Cóntamho!
MANELICH
Que jo, Nuri, més vegadas me la havía mirada la terra baixa del cim d'aquellas crestas agudas!... Y 'm preguntava, quan lo sol batía per tot aquell be de Deu de montanyas, que semblavan muntets de sorra: per ahont deu ser la xicota que haig de tenir per dona? Y sabs qué feya pera saberho?
NURI
Veyám, digas.
MANELICH,
rihent trist
Donchs posava una pedra á la fona, donava jo tres tombs tancat d'ulls, feya que espetegués en l'ayre la fona, y al llensar la pedra mirava, segur de que cap allá ahont cauría aquella pedra hi sería ella, que creixería alashoras hermoseta com una mota de flors pera mí, pera mí sol! Y la pedra queya cada vegada cap á llevant, y la Marta ve d'una terra baixa, encare més baixa que aquesta: de la vora de la mar! Quin malaventura!
NURI
Vaja, home, no ploris! Que jo no vull que plóris!
(Renyantlo com si ell fos una criatura.)
Ves qui te las feya tirar aquellas pedras! Dolent! Y si hagués passat algú per la montanya y l'haguessis tocat?...
(Ella riu.)
A riure desseguida! Desseguida! Je, je,

je!
(Se posa á plorar al veure que ell no riu.)
Te, ja deus estar content! M'has fet plorar! Malviatje l'home! Y que jo no ho sé de qué ploro!
MANELICH,
per ell mateix, plorant
No van atrapar á ningú, nó, aquellas pedras; que m'han atrapat á mí, que las he sentidas al mitj del pit, y totas!
MARTA,
tornant. Apart.
Encare aquí tots dos!
(Cridantla.)
Nuri!
NURI
La Marta! La Marta! Té'l mocador, té. Que no vegi que ploras!
MANELICH,
á la Nuri, sense péndreli
Nó, si jo no ploro; no ploro.
(Fent per estar seré y apartantse.)
NURI,
á la Marta
Je, je, je! Me pensava qu'era seu aquest mocador. Com que soch tan criatura!
MARTA,
ab emoció que no pot reprimir
Nuri!... que no't vull veure més aquí á casa, ho sents? Que no vull que tornis!
NURI
Manelich, corre; que'm treu la Marta!
En Manelich segueix apartat.)
MARTA,
tractant de dissimular la gelosía
No es que't tregui jo: sinó que avuy estich!... que si enrahonan sembla que tot m'ho sento aquí dintre!
(Per son cap.)
Qu'estic més malalta!...
(Anant cap al foch y ventant depressa.)
NURI
Té aixó, té, Manelich,
(Donantli'l cistell ab lo capdell y la samarra qu'está fent)
que li ventaré'l

foch á la pobre Marta,
(Aixó sense ironía. Ell s'ha assegut y no li fa cas á la Nuri que li pega un copet á la esquena.)
Donchs qué no m'has sentit, dolentot? A n'aquest xicot n'hi passa alguna, Marta
(Ha deixat el cistell y tot sobre la taula.)
Dónam el ventafochs.
MARTA
Nó!
NURI,
enjogassada
Dónamel; que tu ja no tens gayre forsa, que vas per vella.
MARTA,
fora de sí
Vésten! Vésten! O no'm podré tenir! Vésten!
NURI,
no comprenentho
Y are! Y qué he fet jo?
MARTA
Y si tornas á venir... descarada!...
(Amenassantla ab el puny)
NURI
Donchs no me'n aniré que no m'ho mani'l Manelich, qu'ell es l'home; y mirat, ell mana!
MARTA
Sí, sí: lo qu'ell mani!
MANELICH
Nuri: aquí fes sempre lo que't diga la Marta. Vésten: ella t'ha tret, perque ella... sab treure la gent, que aquí es á casa la Marta.
MARTA,
volentlo fer callar.
Nó, Manelich, nó! Per Deu!
MANELICH
Té aixó, té; y ves.
(Per el cistell y la samarra.)

MARTA
Nuri: qu'are jo no vull que te'n vagis!
NURI,
plorant
Donchs are me'n vaig!
MANELICH
Sí, ves, Nuri. Y, mira, jo t'acompanyaré pel camí.
MARTA,
suplicant y volentlo contenir
Tu nó, tu t'estás aquí ab mí; que tu, Manelich!...
(No pot seguir perque'l Manelich s'ha quedat mirantla fixament.)
MANELICH,
després d'una pausa
Qué jo?
MARTA
No ho sé. Deu meu! No ho sé!
(Cau asseguda plorant.)
MANELICH,
sarcástich
Que't pensas que plora la Marta, Nuri? Riu. Si es més de broma! Y jo també ho soch! Y rihém tots dos! Sí, Marta, sí, jo ab tu rihent com el primer dia y ben ditxosos y plegats sempre!
(Emportantse á Nuri agafada per la cintura. Ella no comprén res.)
No hi tornis, no, Nuri. Sols, solets; estimantnos ella y jo! Sempre, sempre estimantnos!
(Va rihent sarcásticament al allunyarse.)
ESCENA III
MARTA,
plorant.
Sí; diu que sempre plegats, sempre, y jo sé qu'espera al Sebastiá pera dirli tot y anársen! Y qu'he patit aquets días aquí dintre! Y'l Sebastiá, 'l mal

home, perque are sí qu'ho veig qu'ho ha sigut tota la vida un mal home, per allá baix divertintse pels hostals, y... tantdebó s'hi quedés per sempre! Perque si'l Sebastiá no tornava may més, qui sab si'l Manelich encare'm perdonaría, qu'ell sí qu'es bo, que se li veu á la cara, y m'estima; qu'ell no s'ho pensa, nó, que jo'l senti cada nit com ve á ajéures devant la porta del meu cuarto... y sanglota... sanglota!...
(Plorant.)
Sinó qu'ell no'm diu res y'm deixa fer lo que vull!...
(Després de plorar. Resolta.)
Mes jo no vull que'l Manelich parli més ab la Nuri, perque jo'm consumo; que aixís, ay Deu meu, parlava ab mí'l Sebastiá quan me va coneixer! Jo no ho vull que s'estigui ab ella! Me'n hi vaig á casa d'aqueixas donotas!
(Al anar á sortir trova al Tomás que ve, y torna á la escena ab ell.)
ESCENA IV
MARTA y TOMÁS
TOMÁS
Ahont vas, Marta?
MARTA
Ni jo ho sé. Y teníu: ja no vaig enlloch.
TOMÁS
De la hermita he vist sortir al Manelich, y per aixó vinch, vetho aquí; que ab ell no vull trobarme. Qu'está més desesperat!...
MARTA
Desesperat?...
(Vol enrahonar y no gosa.)
TOMÁS
Y que no te rahó'l xicot? Tothom se n'hi riu. Y

ell preguntant, de la manera que aqueixas cosas se poden preguntar.
MARTA
Seyéu, seyéu, Tomás.
TOMÁS
No sech jo en aquesta casa. Sinó que vinch perque'm digas qué li haig de contestar jo á n'ell quan me diu: «Tomás: vos que'm váreu buscar la promesa, per qué'm váreu triar la Marta?
MARTA
No m'ho diguéu aixó, Tomás!
TOMÁS
Sí que t'ho dich, sí. Y encare fa més el xicot, que'm pregunta: «Tomás: quí es l'amistansat de la Marta? Quí es l'home que va entrar per aquella porta la nit del casament?»
(Ella s'amaga la cara entre las mans.)
Y ell vol saber quí es per matar-lo, y jo no sé qué li responga.
MARTA,
ab satisfacció
Vos ho ha dit, Tomás, que'l mataría? Eh que tindría cor per ferho?
TOMÁS
Sí, sí que m'ho ha dit. Com m'ha dit que se'n anirá d'aquí per sempre: sinó que... espera al Sebastiá per despedirsen!
MARTA
Y vos li heu dit que no se'n vagi, oy, Tomás?
TOMÁS
Jo? Que't deixi; no demá, nó, are mateix. Y que avans d'anársen que t'escupi á la cara: que tu ets!... ets!...
(No gosant á seguir perque ella li priva.)
MARTA
Qué no heu tingut may una filla vos?

TOMÁS,
dominat pel recort.
Una filla!... Sí que la tenía una filla, y se'm va morir qu'era petita. Y quan te miro'm dich content: que Nostre Senyor me la tinga á la Gloria.
MARTA
Y si vos us haguessiu mort avans qu'ella? Y ella s'hagués fet gran sense vos?... Sola... y hagués conegut al Sebastiá?...
TOMÁS,
tapantse las orellas.
Remalehida! No m'ho diguis: que tu l'has perdut, tú, al Sebastiá.
MARTA
Qué jo l'he perdut al Sebastiá?
(Arrencant en plor.)
No teníu entranyas si m'ho torneu á dir aixó. Mare meva!... Ay, que no puch més! Que no puch més! Prenéume d'una vegada, mare meva!
TOMÁS,
apart
Y plora de debó! Potser sí que n'he fet un xich massa!
(S'asseu.)
MARTA
No'n teníu, nó, de bon cor! Y tots aneu contra de mí perque'm veyéu tant sola! Que fins are no ho he conegut qu'era al mon tota sola!
TOMÁS,
apart
Si'm fa plorar á mí la xicota!
(Alsantse de cop)
Ay! Qué feya! Si ploro per una...
MARTA,
aturantlo resolta.
No us en anéu, que jo vull contárvosho tot, y que'm compadiu!
TOMÁS,
plorant dissimulat.
Nó, si no vull saber res, que després lo que m'haurás dit m'ho creuré, y será tot mentida.

MARTA,
plorant y ab energía
Mentida!... Donchs m'escoltaréu, y'm creuréu; que no ho será, nó, mentida!
TOMÁS
Sí, be, sí.
(Asseyentse. Apart.)
Te, si ja me la crech! Si ja ho deya jo que m'enganyaría!
MARTA,
aixugantse'l plor d'una revolada
No he nascut, nó, de la terra y després de la pluja, com una bestiola fastigosa, encare que la gent de per aquí ho diga.
TOMÁS
Veus?... Aixó de la granoteta sí que no ho he cregut may. Deu me remati.
MARTA,
ab indignació, aixugantse repetidament els ulls.
Tampoch ho creuréu aixó de que jo era molt pobreta? Veuréu: jo tenía una mare qu'era cega. Ho sentíu? Y no he tingut ningú mes.
(Ab exaltació que anirá desapareixent pera quedar no més la tristesa.)
Peró una mare sí que la tenía! Y ella y jo captavam per ciutat allá abaix á Barcelona. Jo me'n recordo que'ns posavam á las escalas d'una iglesia que tenía una porta que no s'acabava may d'alta, y allí'ns estavam. Quí havía sigut el meu pare de bo de bo? Jo no ho he sapigut may. D'ensá de quan captavam? Oh! Potser d'avans de neixer jo que captavam. Jo á la mare l'havía vist sempre ab la má estesa al portal de la iglesia, y fins dormint ella á la nit, que no sé ahont era que'ns ajéyam, jo la veya ab por que sempre la tenía la má estesa. Un dia, jo encare debía ser molt petita, ja no eram ella y jo soletas que captavam: al costat nostre s'hi va asseure á captar un home, que... jo'm vaig creure que tampoch hi veya, perque'm pensava alashoras qu'era cego tothom que captava. Y no sé com va ser que aquell home mitj tulit, tot roig de cara y de barba blanca, va acabar vivint ab la mare; y ells dos se pegavan, y reyan. Mes á mí aquell home ni may m'havía pegat

ni fet una festa; ni me'n recordo que may m'hagués dit ni una sola paraula. Passaren anys, no gayres serían, y un matí la mare no's va llevar, y als peus del seu llit me vaig trobar ab aquell home que plorava. La mare no havía plorat may, que jo me'n adonés, y m'havía arribat á creure també que'ls cegos, que no tenían ulls pera véurehi, tampoch els tenían pera vessar llágrimas. Y per aixó vaig coneixer que aquell home no era cego de bo de bo, perque plorava. La mare s'havía mort, y jo'm vaig trobar sola. Y quina cosa més estranya! Aquell home tant callat y tant fret ab mí,'s va trobar que m'estimava com un pare, y no's sabía aconsolar de la mort de la pobreta mare meva, que va quedar estirada, ab els ulls més entelats que may, y ab la má dreta estesa, que semblava que encare anés á captar alguna cosa á l'altra vida!
TOMÁS,
plorant.
Digas, digas.
MARTA
Y al endemá se la endugueren al cementiri á la mare, y jo hi vaig anar al darrera ab aquell home; y quan ja li havían tirada tota la terra assobre, jo me'n vaig adonar que li havía dit á aquell home: «Y are qué farem, pare?» Y qu'ell m'havía dit plorant: «Vínaten ab mí, filla!»
TOMÁS,
plorant.
Conta, conta; y acaba aviat!
MARTA
Oh, sí, sí; que no n'hi ha gayre; que pel camí de tothom s'hi pot anar poch á poch; mes quan se cau timba avall se va depressa. Donchs varem tornar á la porta de la iglesia, y com jo anava espigantme y veya passar tantas noyetas de ma edat ab la robeta bonica de las festas, jo que li vaig dir al pare un dia que no havíam arreplegat gayres dinerons: «Pare: y si travallessim!» Y ell al cap d'una estona'm va dir que ja'l buscaria'l travall per tots dos. Y may aquell travall arribava. Fins que vam saber que als pobres

els recullían pera tancarlos, y'ns en anarem de Barcelona tot captant, sinó qu'ell ja may més va fer el cego. Caminarem molt temps seguint terras y més terras, que jo vaig anar creixent, fins que un dia que feya una calor molt forta y que'ns ficarem per aquestas planuras y per aquests boscos, s'aixecá de cop una forta nuvolada y comensá á caure pedra. Nosaltres fugíam seguint á la gent que deixava las feynas dels conreus y'ns guarirem á la masía més aprop, qu'era la del Sebastiá, quedantnos á la entrada. Sortiren homes y donas, y, entre ells, un que'ns van dir qu'era l'amo. Y tothom reya ab els meus ditxos. Y van voler que ballés, y vaig ballar de cualsevol manera perque no'ns traguessin, qu'encare plovía. Y quan més ballava jo, més reya la gent, menos l'amo, que'm mirava, 'm mirava! Y jo'm deya, pobre de mí: «Que deu ser felís ab tot aquest mon seu y aquesta gent seva, l'amo!»
(Resoltament.)
Eh! Acabèm! Que'm va preguntar després, rihent, si jo havía sortit de la pols dels camins com aquellas granotetas que's fan ab las gotas de la pluja al mitj del estíu, y després me va agafar pel cos y va preguntar al pare qué volía. El pare li va respondre que una caritat. Y jo vaig afegir depressa: «No una caritat, nó, travallar forsa!» Ell me va asseure assobre'ls seus genolls, que jo tenía catorze anys, y'l Sebastiá ja potser trenta... Y... d'aquell dia va venir que al pare'l va fer moliner. Y á mí... fins are...
(Tapantse la cara ab las mans.)
TOMÁS
Nó, calla; no digas res més; calla!
MARTA
Qué podía fer jo? Fugir? Cap ahont? Si no podía! Matarme? Si'l matarse es pecat; y fa tanta por el morirse, y jo era tan nena! Y's neix per viure y no per morirse desseguida!
TOMÁS
Y que n'has sigut de desgraciada!

MARTA
Desgraciada no, que he sigut la dona més dolenta del mon, perque á n'ell l'he cregut de tot, pobre de mí, fins per enganyar á aquest home!
TOMÁS
Oh, 'l Sebastiá no té perdó de Deu, que l'ha feta massa grossa!
MARTA
Oh, si hagués sigut com are! Perque are sí que soch forta! Y sabeu perque ho soch de forta? Perque avans, me girés d'allá ahont volgués, no trobava ningú per sostenirme sinó'l Sebastiá, per la meva desgracia. Y are ja tinch al Manelich que'm dona coratje; perque encare que no'm vulga, jo m'hi sostinch en ell: que si al anar á la iglesia ho feya per forsa, al sortirne, ab tot y la pena que'm rosegava per dintre, jo'm deya, jo mateixa sense volermho dir, que aquell home era'l meu marit, una cosa meva, meva, que, pobreta de mí, encare no havía tingut res que fos meu á la terra!
TOMÁS
Mes el Sebastiá un dia ó altre se't presentará al molí, y tornarás á ser la dona sense coratje...
MARTA
Ay nó; per Deu que no vinga!
TOMÁS
Y si li diguessis tot al Manelich?
MARTA
Oh!... Cóm se diuhen aquestas cosas?
(Avergonyida.)
Y jo, Tomás, no'm vull aconhortar de pérdrel.
TOMÁS
Si á la fí ho sabrá pels altres: qu'ell pregunta.

MARTA
Jo'm penso que torna! Tomás: deixéume y... pregueu per mí, com si jo fos la vostra filla! Nó! Perdoneu!
TOMÁS
Sí, sí, dígaho: com si fossis la meva filla; que t'han fet dolenta, que tu, pobreta, no ho eras, ni ho ets, vaja, de dolenta! Vina!
MARTA
Tomás!
TOMÁS,
besantla al front.
Té, y té; perque Nostre Senyor te fassi bona minyona!
(Se senten veus á fora.)
MARTA
Son las vehinas! No las vull veure!
(Se'n va.)
ESCENA V
TOMÁS, PEPA, ANTONIA y després JOSEPH, NANDO y PERRUCA.
PEPA,
de la porta.
Míratel al Tomás que plora!
ANTONIA,
id
Ay qu'enternit l'hermità!
TOMÁS
Es el fum que fa aquella, qui ni sap encendre'l foch, la... la pobreta!
PEPA,
entrant, y la Antonia al darrera.
Entra, Antonia, entra. No las treurán are á las Perdigonas. Com que'l Mossen, per ordre del amo,

ha passat per totas las casas dihent que no s'acostés ningú al molí que no portés blat per moldre...
TOMÁS
Donchs anéusen avans de que us treguin.
PEPA
Ay Senyor! Qué no'l sents, Antonia?
ANTONIA
Tréurens á nosaltres!
JOSEPH,
desde fora.
Ja som aquí.
PEPA,
rihent
Entreu! Entreu!
JOSEP,
entrant ab un sach de blat á coll
Portém blat per moldre!
NANDO,
id, id
Que Deu vos guart.
(Girantse á fora.)
Au, tu, depressa!
(Entra en Perruca també ab blat.)
ANTONIA
Es que may'ns havían tret á nosaltres d'enlloch!
TOMÁS
Totas solas s'arman aquestas!
JOSEPH,
á las donas.
Y no'ns ha costat poch de trobar aquest blat! Enlloch ne tenían.
PERRUCA
A casa'l guardavan per llevor.

JOSEPH
Donchs que no surt el Manelich ó la Marta per aixó?
(Pel blat.)
TOMÁS,
apart
Jo'ls deixo á aquets tafaners.
(Volguent sortir.)
PEPA,
aturantlo.
Esperéuse, Tomás. Voldríam entendre cóm ha quedat aixó del casament dels d'aquí, perque no'n podém treure l'aygua clara.
TOMÁS
Donchs ha quedat... molt be. Adeussiau!
PEPA
No, home! Veuréu: al Manelich ja l'hem empaytat, sinó que, mírat, res: s'ha tornat tant aixut que sembla un altre.
ANTONIA
Conteu, vaja, Tomás!
JOSEPH,
y'ls altres.
Vaja, Tomás!
TOMÁS
Donchs jo us ho diré tot, vaja. Mes vigileu que no escoltin.
(Baixet y burleta. Tots corren á mirar per tot y tornan.)
PEPA
Tu, mira allá. Allá, Antonia! Cap viu tothom!
JOSEPH
No'ns senten!

ANTONIA
Digueu are.
TOMÁS
Donchs una vegada á Sant Miquel vetaquí que li va venir la fatlera, per fer quedar malament al dimoni, que deya que totas las donas eran sevas, d'anar pel mon en cerca d'una... d'una... que no fos gayre xerrayre; perque de que no ho fos gens ja se'n aconhortava.
PEPA,
ressentida
Vaja, prou: ja us entench á vos.
ANTONIA
Fora!
JOSEPH
Deixéulo, que digui.
TOMÁS
Si no m'escolteu no sabréu res: esperéuse.
(Després de lleuger dupte's tranquilisan.)
Vetaquí que 'l pobret Sant Miquel se va cansar de seguir mon, que, fillets de Deu, totas enrahonavan!... Y cansat com estava, vetaquí que Sant Miquel se va asseure á la voreta d'un'era: y vetaquí que á l'altra banda de l'era hi havía un rotllo de donas prenent el sol. Y al véurel aquellas donas, vetaquí que's van anar enfilant, enfilant: la una que si ell era un borratxó perque tenía la cara molt vermella y lluhenta; l'altra que si era un lladre y tot lo que duya assobre de bonich era robat; y un'altra ja va dir qu'ella l'havía vist sortir ta nit passada de l'iglesia; y un'altra ja hi va afegir qu'ella l'havía vist qu'espanyava la caixeta de las ánimas; y un'altra que'l vestit que duya era 'l mateix vestit de Sant Miquel del altar, que s'havía quedat tant despullat com el mateix dimoni que té als peus. Podeu contar el nostre Sant Miquel quins plors y quin tremolarli las alas de pena! Donchs ho veyeu? No van ser tot penas, nó, que allí hi havía una velleta que ni va obrir la boca pera

murmurarlo, qu'ella no més se'l mirava al Sant Miquel, y dolsament somreya.
(Demostració de satisfacció de las donas, que van á interrompre á en Tomás. Mes aquest segueix)
Y vetaquí que aquella nit mateixa, quan aquella pobreta vella ja s'estava ben adormida al seu llit, Sant Miquel que s'hi presenta, y, embolicantla ab el llensol y ab el cobrellit, ell que se l'emporta a la velleta, que no li va dir ni un mot de tant espantada. Y se l'emporta de primer camps a través, y després covas endintre fins á una qu'era més gran y qu'estava tota plena de fornals y d'enclusas y de dimonis que hi travallavan. Y ell que, tot alegroy y tot satisfet, que presenta la velleta, no més perque la conegués, al dimoni més gran de tots els dimonis: que alló era l'infern! Y sabeu qué picavan sense parar may aquells dimonis en aquellas enclusas tant regrossas y tant rohentas? Donchs hi picavan las llenguas d'aquellas donas, que las treyan com una cana enfora. Y'ls hi picavan y'ls hi están picant encare per xerrayres y murmuradoras.
(La Pepa y la Antonia s'esvalotan: els homes hi ajudan rihehtse d'ellas.)
Sí, sí: per xerrayres y murmuradoras! Y aquí ho teníu l'esser tafaneras y trapasserotas y llengudas!
(En Tomás va caminant cap á la porta.)
PERRUCA,
á las donas rihent.
Tornéuhi are, tornéuhi!
JOSEPH,
burlantse d'ellas ab els altres homes.
Aixó ha anat per vosaltres.
ANTONIA
Tomás: nosaltres som com aquella que no va dir res.
TOMÁS
Es que aquella velleta no havía sentit res, ni podía dir res perque de neixensa qu'era sorda y muda!
(Surt. Ells se'n riuhen. Ellas s'enrabian.)

ESCENA VI
PEPA, ANTONIA, JOSEPH, NANDO, PERRUCA y després MANELICH.
ANTONIA
Y are! Ves quina gracia!
PEPA,
satisfeta.
Ah! Ja volía dir jo: ves si hauría callat aquella!
JOSEPH
Ell se n'ha rigut pla bé de nosaltres!
PEPA
Vosaltres m'haguessiu ajudat! Jo li hauría tret tot, creyéume: que hi ha molt qué saber, perque la Marta ha fugit ab els ulls com d'un perdigot...
NANDO
Are no més falta que després que hem comprat tot aquest blat no'ns aprofiti.
ANTONIA
Calleu. El Manelich!
(Segueixen enrahonant.)
Que'l Manelich es aquí!
(Calla tothom.)
PEPA
Veyám qué dirá quan ens veji.
(S'apartan tots á un costat.)
MANELICH,
entra sense veure á ningú. Apart.
Jo no espero ni un dia més aquí! Diuhen que avuy torna l'amo. Donchs quedo be ab ell, y en acabat amunt, á las mevas montanyas, y á morirmhi ben sol de rábia y de pena!
ANTONIA,
escarnintlo á mitja veu.
Xup!... La cabrota!...

MANELICH,
ab fástich. Apart.
Aquesta gent aquí!
JOSEPH,
rialler.
Manelich: bon dia y bona hora.
MANELICH
Qué voleu?
PEPA
No venim á tafanejar, nó, que diu la... teva dona; que venim á moldre. Míratho.
PERRUCA
Qué hi ha bassada?
MANELICH
No ho sé!
(Repensantshi.)
Sí: per aygua ray! Ja hi podeu acostar el blat á la mola.
(En Perruca du'l blat al cubert y torna.)
PEPA
Manelich: trobo que avuy fas mala carota.
MANELICH,
rihent cremat.
Mala carota avuy, eh? A tu no t'ho dirán may, perque tu la fas sempre.
(Riuhen els altres.)
JOSEPH.
Potser anyoras el guardar la ramada?
PEPA
Ja te la Marta: sinó que la Marta...'s guarda ella sola.
MANELICH
Y per qué la tens de retreure are á la Marta, tu?

PEPA
Ay ay! Per res; per ferte content. Com qu'es la teva dona!
(Riuhen tots mitj dissimulat.)
MANELICH,
al véurels riure, riu ell fort y nirviós.
Ah, sí, rihém! Per qué calleu are? A riure tots! Desseguida!
(Torna ell á riure, sens poder contenir la rabia. La Pepa vol riure descaradament, y'l Joseph la fa callar.)
JOSEPH
Calla, dona!
MANELICH
Y per qué te de callar? Per qué?
(Riuhen amagantse.)
Y per qué us amaguéu per riure?
PEPA
No réyam pas nosaltres!
ANTONIA,
rihent.
Si no réyam!
MANELICH
Sí que rihéu, sí; que fins us torneu rojas, y no pas de vergonya, descaradas, que no n'heu tingut may de vergonya!
JOSEPH,
acostantse á ell.
A mas germanas aixó!
MANELICH
Sí, á tas germanas; jo'ls hi dich, jo, jo; y qué vols are?
(Mirantlo fixo y acostanshi.)
PEPA,
ficantse devant dels homes.
Nos ho diu á nosaltres perque ja ha fet tart per dirho á la Marta.

(La Pepa fuig. Ell li corre al darrera sens agafarla perque'l Nando's posa devant.)
MANELICH,
á la Pepa.
Mal llamp de Deu!... Per qué he fet tart per dirli á n'ella? Per qué?
NANDO,
volentlo calmar.
Manelich!
MANELICH
Qu'enrahoni algú! Quí es el que enrahona? Quí de vosaltres? Ja s'ha acabat el riure en aquesta casa: á xerrar are!
(Agafant al Joseph.)
Tú,'l germá gran: de qué réyau aquell vespre aquí y á la hermita? Que devant de Deu us n'enréyau! Parla! Parla!
(Removentlo, tenintlo agafat per un ó'ls dos brassos. Las donas esparveradas corren d'un lloch al altre.)
PEPA
Marta! Marta!
MANELICH,
deixant al Joseph y anant á la Pepa.
Nó; á la Marta nó; á mí; que vull qu'enrahonis!
(Aixó á la Pepa.)
PEPA
Qué t'has tornat boig?
(La Antonia xiscla.)
MANELICH,
agafant pel coll á la Pepa.
Sí qu'ho soch de boig, sí. Mes jo tinch fam y set de que m'ho digas!... Y sinó aquí mateix!...
(Anantla á escanyar.)
NANDO
Manelich!
PEPA
Pregúntaho al Xeixa!

MANELICH,
deixant en sech á la Pepa.
Al Xeixa!...
JOSEPH,
al Perruca
Está rabiós aixó!
PERRUCA
Jo no hi torno aquí!
MANELICH,
com tornant en si.
Has dit al Xeixa? Mira, per caritat, escolta! Nó, no fugis! Dígamho tot! Tu has anomenat al Xeixa!?...
NANDO,
perque no enrahoni
No, Pepa!
PEPA
Nó, si jo no...
(No sab cóm escusarse.)
MANELICH
Perdónam de tot, y dígamho!
(Tornant á la energía y á la feresa.)
Parla! Per Nostre Senyor, que parlis!
(Altre cop furiós.)
Malehida!
PERRUCA
La Marta es aquí.
ESCENA VII
MARTA, MANELICH, PEPA, ANTONIA, JOSEPH, NANDO y PERRUCA. La Marta ha apartat la cortina y's queda aturada.
MANELICH,
asseyentse abatut. Apart.
Ah, Deu meu! Que jo no puch viure! Que are sí que no puch viure!

MARTA
Qué voléu aquí?
JOSEPH
Vením á moldre, que'l Mossen ens ha dit...
MARTA
La mola es allá fora.
PEPA
Veurás: com que no teníam pressa.
MARTA
Be, sí, aneu; que aquí no hi teníu feyna.
(Surten murmurant á mitja veu. S'emportan el blat que ja s'havían deixat á la porta.)
ESCENA VIII
MARTA y MANELICH
MANELICH,
assegut lluny de la taula. Apart.
El Xeixa? El Xeixa!... Donchs aquell home era'l Xeixa?
MARTA,
parant la taula d'un cap. Apart.
Y quina pena que'm fa'l mirarlo! Y are á menjar ab la amargor tancada aquí dintre!
MANELICH,
apart.
Si ja m'ho podía pensar jo qu'ho era'l Xeixa!
(Alsantse y anant nirviosament per la escena.)
Si no ho sé que ho va fer que no vaig entrar á la cambra d'ella per degollar á aquell home! Y després á n'ella! A n'ella!
(Pausa.)
Pts! Es que per aixó'm va voler la Marta: perque ja ho veya que no'm revenjaría!
(S'ha tornat á seure.)
Aquella nit no vaig

ferho perque jo en el mal... si ni tantsols hi creya! Are sí, are sí, que ja se m'han encomanat totas aquestas miserias de la terra baixa!
MARTA,
apart.
Cóm ferho jo per parlar forsa ab aquest home, y qu'ell me parli! Cóm! Que jo no'l vull sempre callat ab mí, despreciantme! Vull que'm castigui! Y m'arrossegui per terra! Y que'm tracti com á una cosa seva!
(Cridantlo ab por.)
Manelich!
MANELICH,
com si no la hagués sentida. Apart.
Sentintla, quí ho diría que no fos una noya qui parla!
MARTA
Manelich!... Que...'l dinar ja es á taula
MANELICH
Ah, sí; el dinar. El dinar.
(S'ha acostat á la taula, y comensa á llescar pa. La Marta mentrestant ha anat á la llar. Apart.)
Y que no costa gayre, nó, de degollar á un home! Y á n'ella... á n'ella menos!...
(Se troba ab la mirada de la Marta que torna.)
Si ella no'm mirava! Ah!
(Llensa la ganiveta sobre de la taula.)
MARTA
Pósaten tu, Manelich.
(Ell se'n posa: després ella. Pausa; menjan.)
MANELICH,
apart.
Qui fos golut com allá dalt! Perque'ls goluts no pateixen. Si no'm pot passar res per aquí dintre!
MARTA,
baixet.
Ay Deu meu! Ajudéume!
MANELICH,
apart.
Pts! Que l'ajudin!
(Va á enrahonar y s'atura.)

MARTA
Qué? Dígaho! Qué anavas a dir?
(Va cap á n'ell.)
MANELICH,
apartantla ab el bras
Res, res; apártat!
MARTA
Parla un cop á la vida! Jo t'ho demano, per...
MANELICH,
sarcástich
Per quí m'ho demanas?
MARTA
Per... per...
MANELICH
Per... ell? Per quí?
(Esperant que ella diga.)
Y quin fástich que'm fa aquesta dona! Eh! Afártat tu sola!
(S'aixeca.)
Jo me'n torno á las mevas montanyas!
(Se'n va cap á la porta.)
MARTA
Nó, Manelich, nó! Y escóltam!... y perdónam!
MANELICH,
molt exaltat.
Qué't perdoni? Ira de Deu!... Qué t'havía fet jo? Enrahona! Per qué m'havías d'enganyar á mí? Per qué?
MARTA
Perque no era ningú jo! Qu'era sense voluntat, y obehía! Y ni t'havía mirat may! Ni t'estimava! Ni sabía qué era tenir voluntat per un altre!
MANELICH
Donchs per qué t'has casat ab mí, y no't vas casar ab aquell home! Dígaho!
(Rabiós sempre.)
Que jo no ho sé'l per qué, y'm consumo, y'm torno boig per saberho!
(Corrent á ella.)
Per qué? Per qué? Respónme!

MARTA
Ah, aixó nó! Aixó nó! Que tu m'aburrirías encare més del que m'aburreixes!
MANELICH
Aburrirte? Matarte hauría de fer jo, qu'es sols lo que mereixes!
MARTA
Oh, sí, matarme, sí; qu'aixó es lo que desitjo!
MANELICH
Nó, nó: avans anármen. Anármen d'aquí per sempre!
MARTA,
rabiosa per aturarlo.
Es que no gosas a parlarme! Nó nó; no t'atreveixes!
(Anant darrera d'ell desesperada.)
Es que'm tens por; me tens por, á mi! Cobart! Por! Por!
MANELICH,
aturantse
Que... Que jo't tinch por?...
(Al aturarse ell, ella cambia de cop plorant perque's quedi.)
MARTA
Párlam! Insúltam! Pégam! Mes no te'n vagis!
(S'abrassa als seus genolls sanglotant.)
MANELICH
Déixam anar, qu'aixó es un toll de miserias! Eh! Revólcathi!
(Desprenentse d'ella y anant cap a la porta. Ella cau apoyantse en un bras á terra.)
MARTA,
per aturarlo, rabiosa, rihent y plorant.
Sí, sí; ab el que jo estimo!
(Agenollada avansa cap á la porta.)
Que t'he enganyat á tu! Y tu no'm castigas!
(En Manelich s'atura.) (Apart)
No se'n va, nó!
(Alt, suplicant.)
Manelich!
(Ell, que ha

duptat, va á sortir.)
Y soch tota del altre!... Y de tu no ho soch, no ho soch!
MANELICH,
tornant enrera, amenassantla ab el puny.
Que callis! Calla! Calla!
(La Marta s'ha alsat.)
MARTA,
satisfeta de qu'ell no se'n vagi.
Y t'he enganyat jo, y estich contenta d'haverte enganyat! Y mira: me'n enrich de tu, com tothom, mira!
(Riu com boja.)
Sí, sí; me'n enrich! Y encare espero al altre!
(Ell corre cap á la taula y agafa la ganiveta.)
MANELICH
Pel nom de Deu, que aquí mateix!...
MARTA,
corrent á agafarlo del bras esquerra.
Sí, sí, t'enganyo! Encare t'enganyo! Que vindrá l'altre!
(Arrenca una rialla feréstega.)
MANELICH,
alsant la ganiveta.
Que't mataré!
MARTA,
rihent y plorant.
Mátam! Mátam! A que no'm matas!
MANELICH
Qué anava á fer! No puch, nó!
MARTA,
refermantshi al véurel que s'aparta.
Ah, cobart! Que ja's veu que t'has venut per diners!
(Agafantse á Manelich perque la fereixi)
MANELICH
Donchs té! Malehida!
(Ferintla d'un bras.)

MARTA
Ah!
(Satisfeta.)
A la fí!
MANELICH,
llensant el ganivet ab espant.
Oh, Deu meu! Qué he fet jo!
MARTA
Es sang! Sang meva! Y tu has sigut!...
(Sostenintse á la taula.)
Oh, quin goig! Si rich! Mira com rich! Y are rich d'alegría!
MANELICH
¡Malehit jo! Malehit jo cent cops, que soch com las bestias selvatjinas!
(Quedant assegut en una cadira y rebregantse'l cap entre las mans.)
MARTA,
corrent á ell y cayent de genolls y abrassantshi.
Nó, nó! Si't dich qu'estich contenta! Si jo vull que acabi's ab mí! Que jo vull que'm matis! Vina!... Aquí... á dintre'l pit!
MANELICH,
volentse apartar ab terror.
Nó! Nó! Déixam!
MARTA,
plorant, sense deixarlo apartar.
Si es que jo no puch viure d'aquesta manera'!
(Ella's va apoderant del cor d'en Manelich.)
Que he sigut ab tu la dona més dolenta del món; y aixó no ho puch desfer!... Ni'l passat de la meva vida tampoch, que no hi ha forsas que ho desfassin!
(Ab desesperació.)
Vina, vina; que en tant que volia viure no he tingut coratje per dirte'l qu'he fet jo y'l qu'he consentit, y are que'm vas á matar, are t'ho diré tot, are!
MANELICH,
que l'ha volguda interrompre.
Sí! Dígamho! Dígamho!
MARTA,
sanglotant rabiosa.
M'han tractat com á una pedra dels camins, que's

fa anar ab los peus perque rodoli! Mátam! Mátam!
MANELICH,
subjectantla, plorant.
Marta! Ay, Marta!... Si jo no't puch matar, nó, perque t'estimo, Marta! T'estimo! Y t'estimava desde allá dalt, al pujar tu, que jo era un grapat de neu que's va fondre mirante. Y t'he estimat encare més al venir á trobarte, pobre de mí, devallant á salts, com l'aygua dels cims á ajuntarse ab l'aygua de la mar, que diuhen qu'es amarganta! Que ho siga de amarganta; que ho siga: ella atrau com tu m'atraus á mí; perque't desitjo y t'estimo, Marta!
(Ella's vol despendre d'ell ab energía, bregant.)
Y are més, are més; per... perque no ho sé'l perqué, ni'm fa'l saberho! Perque m'has enganyat potser; perque he sentit la calor de la teva sang; perque t'he respirat á tota tu tot jo! Y mira, per mí no hi ha lleys d'assí baix ni res que m'aturi, que'ls llamps y las mastraladas m'han fet lliure, y vull jo, perque ho vull, besarte y mossegarte fins á l'ánima, y estrényet en mos brassos ofeganthi en ells, confonent en un afany rabiós la mort y la vida, com á home y com á fera, que ho soch y ho vull ser sempre home y fera, tot junt, tot, contra de tu y ab tu, y contra tothom, tothom de la Terra.
(La té á ella en sos brassos mitj desmayada. Mira cap á la banda de la cortina y se la emporta rápit á l'altra banda en sos brassos.)
Y are que me la vingan á pendre! Ira de Deu! Que vingan! Que vingan!
MARTA
Deu meu!
MANELICH
Marta: ets meva!
(Aixecantla en sos brassos y anantla á besar.)
MARTA
Nó! Nó!
(No consentintho y fugint d'ell.)
MANELICH
Marta?!

MARTA,
resolta
Nó; perdonarme aixís, nó! Que tu'm perdonas perque no ho sabs tot encare. Donchs á saberho al punt, y per mí mateixa. Y després lo que Deu vulga!
MANELICH
A saberho, sí: mes no assí baix, Marta, que'l cel s'ha enterbolit ab lo baf de tantas miserias, y Deu no't veuría la cara quan parlessis.
MARTA
Donchs allá dalt; y are mateix!
MANELICH
Sí, anémhi, sí, que allá's perdona tot: que no es com aquí baix, hont tot se corromp. Quin fástich!
(Enduyéntsela.)
Que allá dalt, Marta, fins los cossos en la neu se conservan. Ves qué farán las ánimas!
MARTA
Oh, anémhi; anémhi depressa!
(Van á sortir.)
ESCENA IX
MARTA, MANELICH, MOSSEN, després SEBASTIÁ.
MOSSEN
Donchs qué tením de nou?
MARTA,
apart
El Mossen! Oh, Deu meu!
MANELICH
Oh, y que veníu al punt, á fé! Veuréu: diguéuli al amo que li torno el molí, y... que grans mercés, Mossen. Y... prou; que, vaja, que m'enduch lo qu'es meu. Anémsem, Marta.

MOSSEN,
sens enténdrel.
Peró... qu'es lo que t'endús?
MANELICH
Y ben clar qu'ho he dit: que me'n enduch á la Marta.
MARTA,
apart.
Sí, sí: acabém.
(Va á sortir.)
MOSSEN
Tot aixó ho contéu al amo, que ja ha tornat.
MARTA
Que'l Sebastiá es aquí! Oh, anémsen!
(Ella va á sortir: en Manelich, sens enténdrela, la segueix. En Mossen riu sarcástich. Al ser ella á la porta's troba ab en Sebastiá.)
SEBASTIÁ,
rihent satisfet.
Ja t'he atrapat! Míratela, Mossen, que'm sortía á rebre!
(La Marta retrocedeix. En Mossen segueix irónich.)
MOSSEN
Sí, prou!
MARTA
Manelich: no t'apartis!
SEBASTIÁ,
que no ha comprés res.
Y més content que vinch, Marta! Perque ja s'ha arreglat el meu casament, y aquest vespre mateix arriba'l pare de la meva promesa á donar un cop d'ull per aquí.
MARTA,
apart.
Ay Deu!

SEBASTIÁ,
al Mossen
Qué te aquella?
MOSSEN,
rihent
Preguntéuli.
MANELICH
Ja us ho diré; que me'n vaig ab la Marta.
SEBASTIÁ,
corrent á ella furiós.
Marta: qu'está dihent aquest home! Contéstam! Que'm contestis!
MARTA
Sí, que'ns en aném!
SEBASTIÁ
Marta! Marta! Que tu te'n vas ab ell! Ira de Deu!
(Agafantla per un bras y sacsejantla.)
MANELICH,
interposantshi
Nostramo! Qué feu, nostramo? Qu'es la Marta!
SEBASTIÁ,
al Manelich
Y tu qué t'has pensat? Si jo d'aixó'n disposo! Jo, jo'n disposo!
MANELICH
Es meva! Es la meva dona!
SEBASTIÁ,
rihent irónich
Teva? Teva la Marta!
MARTA
Sí que ho soch; sí!
SEBASTIÁ
Marta!

MARTA
Tot s'ha acabat; tot!
(Agafantse al Manelich.)
SEBASTIÁ
Mossen; aquells
que
vingan, y tréume d'aquí á aquest home!
(Mossèn va á la porta del porxo y crida á tothom.)
ESCENA X
MARTA, MANELICH, SEBASTIÁ, MOSSEN, PEPA, ANTONIA, JOSEPH, NANDO, PERRUCA y altres.
MANELICH
A mí? Y per qué m'han de treure á mí?
SEBASTIÁ
Perque aquí jo soch l'amo com avans. De tu, y de tot, y d'ella! D'ella!
MARTA
No l'escoltis! Anémsen, Manelich!
MANELICH
Anémsen!
SEBASTIÁ
Tu endúrtela! Oh, té! Per brètol!
(Pega una bofetada á Manelich.)
MANELICH,
rabiós.
Ah! A mí!
MARTA
Manelich!
(Ab tristesa; després ab ira.)
Manelich, que t'ha pegat! Revénjathi!

MANELICH,
plorant rabiós.
Oh, quina rábia! Peró si ell es l'amo!
MARTA
No es l'amo, nó; qu'ell m'ha perdut. A mí! Ell! Ell! Qu'es la meva deshonra!
MANELICH,
á Sebastiá.
Vos! Oh!... Tu!
(Anantshi á tirar á sobre rabiós.)
Lladre! Pillastre! Lladre! Lladre!
MOSSEN,
als pagesos que contenen al Manelich
Treyéulo!
JOSEPH,
ab els altres.
Correu! Al amo!
MANELICH
Qué't mataré!
SEBASTIÁ
Treyéulo! A fora! Com un gos rabiós!
MANELICH
Que vull sa vida! Que jo vull sa vida!
SEBASTIÁ,
anant á la Marta.
Y aquesta meva per sempre!
MARTA
Manelich!
MANELICH
No! Es meva! Lladre! Ja't trovaré; ja't trovaré, lladre!
(La gent treu al Manelich fora y'l Sebastiá subjecta á la Marta.)
TELÓ

Acte Tercer
La mateixa decoració dels actes anteriors. Es cap al tart.
ESCENA PRIMERA
JOSEPH, NANDO y després PERRUCA. Al aixecarse'l teló están asseguts y tristos.
JOSEPH
Jo pateixo, Nando; créume que jo pateixo.
NANDO
No cridis, que't pot sentir la Marta.
JOSEPH
Es que l'hem feta massa grossa nosaltres.
NANDO,
alsant la veu.
Sí que l'hem feta, sí; y que no sé com no'ns cau la cara de vergonya.
JOSEPH
No baladrejis, que li convé quietut á la Marta.
NANDO
Ay, tens rahó!
(Pausa.)
Es que nosaltres no ho havíam de fer alló d'ajudar á treure al Manelich.

JOSEPH
Es que si no l'apartém al Manelich, ab la embestida que duya, pobre del Sebastiá!
NANDO
Bueno; separarlos... es clar; peró no tréurel com á un gos del molí, y de la seva dona. Mírat, jo al costat del Sebastiá no m'hi poso més, mal me reventin. Y déixal qu'entri'l Sebastiá, que las hi vull cantar claras.
JOSEPH
Jo també las hi vull cantar claras: y si s'ho pren malament que s'ho prengui.
(En Joseph ha anat á mirar cap al porxo.)
NANDO
Encare'l Sebastiá es aquí fora, eh?
JOSEPH
Es ab el Mossen. Y fa unas passas amunt y avall de l'era!... Si se li veu que se'l menja la rábia.
PERRUCA,
entra cansat
Ja'n vinch jo; y que he corregut tot el camí, d'anada y de tornada.
NANDO
Veyám, conta.
PERRUCA
Y encare l'amo'm diu que soch un ganso jo. Per qué no hi anava ell si tant li convenía?
JOSEPH
Y ahont t'ha fet anar l'amo!
PERRUCA
A que avisés de part seva á la guardia civil de que hi havía un minyó, qu'ell l'ha tret y que's diu Manelich, y que'l busquin y'l vigilin, perque aquest

minyó, quan nosaltres el tréyam del molí aquesta tarde, l'havía jurada al amo que'l mataría. Y que jo l'havía sentit quan ho deya.
JOSEPH
Tu ho has dit aixó á la guardia civil?
PERRUCA
Y sí, de part del amo.
NANDO
Ja estás ben fresch! Te farán anar á declarar, y't tancarán ab el jutje...
JOSEPH
Y't farán jurar devant d'un Sant Cristo; y ay de tu si t'erras ó t'entrebancas, que vas á presidi!
PERRUCA
Com que jo he dit que vosaltres també hi érau y qu'ho havíau sentit...
NANDO
No m'emboliquis á mí! Jo no'n sé res d'aixó!
JOSEPH,
anguniat
Y jo no hi era, que jo era... Que no senyor, que jo no hi era!
PERRUCA
Gallinas més que gallinas! Vosaltres no hi érau quan ho ha dit el Manelich? Donchs jo tampoch hi era!
ESCENA II
PERRUCA, NANDO, JOSEPH, PEPA y després ANTONIA
PEPA,
ve del cuarto de la Marta
Qué feu? Que la Marta ha volgut descansar una estona!

NANDO,
tornant a baixar la veu.
Y cóm se trova, cóm?
PEPA
Jo no ho sé ben be, perque no'n puch treure l'aygua clara. Li pregunto, y ella tant aviat plora com s'enrabía; peró á mí no'm contesta.
JOSEPH
Y á tu qué't sembla? Cóm acabará aquest tripijoch?
PEPA
Cóm acabará, cóm acabará?... Pot acabar de moltas maneras.
NANDO
Jo de tu ho preguntaría á la Marta.
PEPA,
cridant.
Que no't dich que no'm contesta!
ANTONIA,
ve del cuarto de la Marta.
Y are, Pepa! Quins crits, dona!
JOSEPH
La Antonia. Que't sembla á tu de tot aixó?
ANTONIA
Si ja está llest aixó: un cop tret el Manelich, la Marta tornará ab el Sebastiá. Y l'altre, mírat, á tornarse bestia altra vegada, y á menar cabras.
PEPA
La Marta no'l podrá veure may més al Sebastiá, que aixó ja ho sé jo. Y'l Manelich, al anarsen, ben clar que ho ha dit que's revenjaría.
PERRUCA
No'n sabém res d'aquestas cosas nosaltres.

NANDO
Res, res. No hem sentit res.
JOSEPH
Nosaltres no sabém res. Res, res.
(Aixó ho han de dir tots tres casi plegats.)
PEPA
Jo me'n torno al costat d'ella. Veyám si ho conta tot ab un'altra embestida.
(Se n'hi va.)
JOSEPH
Calleu, calleu, que ve'l Sebastiá.
NANDO
Fem el distret nosaltres.
ANTONIA
Jo fujo.
(Va cap al cuarto de la Marta sense acabar de desapareixer.)
ESCENA III
SEBASTIÁ, JOSEPH, NANDO, PERRUCA, ANTONIA y després PEPA. S'enfosqueix poch á poch.
SEBASTIÁ
Antonia!
(No s'adona dels homes que son á l'altre banda.)
ANTONIA
Vaig á ferli companyía jo.
SEBASTIÁ
Que jo't crido!
(Persisteix en fugir ella.)
Que no has sentit que't crido!
(S'atura l'Antonia.)
Cóm está aquella?

ANTONIA
Es al llit, y plora.
SEBASTIÁ
Dígali que surti, que la estich esperant.
ANTONIA
Hi corro.
(Se'n va.)
SEBASTIÁ,
apart.
Y'l pare d'aquella altre, qu'está per arribar á la masía! Quan tot estava arreglat, no faltaría sinó que are ho hagués embolicat tot aquell pillastre!
(Adonantse dels homes. Alt.)
Ola! Aquí vosaltres? Ja heu vist al Manelich! Després que un home el treu de la miseria!... Feu favors á bestias!
NANDO
Sí, sí, es clar; no se'n poden fer de favors.
(En Sebastiá segueix passejantse impacient perque no surt la Marta.)
JOSEPH,
á Nando.
No has dit que t'hi cuadrarías tu?
NANDO,
á Joseph.
Y tu també ho has dit.
JOSEPH,
á Nando.
Com que sí que m'hi cuadraré.
NANDO,
á Joseph.
Y jo, ves.
SEBASTIÁ,
asseyentse prop de la taula. Apart.
Y aquesta pitjor qu'ell, perque'l Manelich al cap d'avall... Qué m'havía de pensar jo de la Marta!... La remalehida!...
(En Joseph y en Nando s'han estat incitant l'un al altre pera anar á parlar al Sebastiá.)

JOSEPH
Nostre amo...
SEBASTIÁ,
pegant un cop á la taula.
Qué?
JOSEPH
Res.
NANDO
Are, jo; veurás.
(Anant á parlar al amo.)
Donchs... Sebastiá...
SEBASTIÁ
Ja l'heu sentit vosaltres al rabiós y al lladre quan se m'anava á tirar assobre; que si no l'aparteu...
PERRUCA
Aquestos, aquestos.
NANDO
Ells, ells.
JOSEPH
Aquestos.
(Dit els tres casi al plegat.)
SEBASTIÁ
Que'm mataría, y que'm mataría!... Ben clar que ho ha dit, eh, noys?
(Impacient, mirant cap al cuarto de la Marta.)
NANDO
Aquestos ho han sentit.
PERRUCA
Ells, prou.
JOSEPH
Jo com que tot avuy que sordejo...
SEBASTIÁ,
apart.
Aquesta dona'm vol acabar la paciencia!

NANDO,
á Joseph.
Si no gosas á plantarli cara!
JOSEPH,
á Nando.
Ja veurás: després tu. Sebastiá: que'l Manelich... es... valent. Oy qu'es valent, nostre amo?
SEBASTIÁ
Valent? Una bestiota y un pillastre.
JOSEPH
Aixó vull dir; aixó.
NANDO,
al Sebastiá.
Donchs jo dich... qu'es un pillastre... y una bestiota; y no'n trech ni una malla.
JOSEPH,
al Nando.
No li haurá agradat gayre lo que jo li he dit.
NANDO,
al Joseph.
Y ab quina mala intenció jo, eh?
SEBASTIÁ,
apart.
Vaja, que no espero més.
(Alt.)
Marta!
(Anant cap al cuarto d'ella.)
PEPA,
desde la porta.
Diu la Marta que no pot sortir are.
SEBASTIÁ
Que jo mano que surti!
PEPA
Es qu'está molt trastornada, y de debó, senyor amo... Y vaja, que no vol sortir are.
SEBASTIÁ
Donchs per forsa, arrossegant!...
PEPA
Es que...

SEBASTIÁ
Pel nom de Deu!... Que'm portéu la Marta, ó sinó!...
(Amenassantla. Fuig dintre la Pepa.)
JOSEPH,
als altres anántsen.
Me sembla que'ns estaríam millor á fora.
NANDO,
sortint.
No'ns emboliquém, que potser s'esbravaría ab nosaltres.
(Surten ab en Perruca, quedantse al porxo.)
ESCENA IV
SEBASTIÁ y MOSSEN
SEBASTIÁ,
apart.
No sembla sinó que tothom estigui empenyat en que jo'm perdi avuy! Donchs ja qu'ella no ve...
(Apartant la cortina del cuarto de Marta per entrarhi.)
MOSSEN,
entrant depressa.
Sebastiá: ja'm teníu aquí altra vegada.
SEBASTIÁ
Vens de la masía? Qué hi ha de nou?
MOSSEN
Que passan cosas molt grossas á casa vostra.
SEBASTIÁ
Encare hi ha més per mí! Si avuy no'm torno boig, no m'hi tornaré may. Digas.
MOSSEN
Res, que ja ha arribat á la masía'l pare de la vostra promesa.

SEBASTIÁ
Malehit sía l'home! Aixís se li hagués despenyat el matxo al salt de las Falconeras!
MOSSEN
Ab aixó heu de corre á la masía...
SEBASTIÁ
Ja hi aniré, ja; sinó qu'are no...
(Mossen se'n riu.)
. Que per mí aquesta dona es lo primer del mon, are y sempre.
(Per la Marta.)
MOSSEN
Sembla mentida!... Lo qu'érau avans, y com us heu tornat are!
SEBASTIÁ,
furiós
Vésten d'aquí! Que te'n vagis!
MOSSEN
Peró... qu'es que no'm voleu entendre? O us voleu perdre de totas las maneras? Es que l'home ja ho sospita tot lo d'aquí dintre: que tot aixó del casament de la Marta ha sigut una comedia;
que
per gelosía heu tret al Manelich d'aquesta casa!... Sebastiá, Sebastiá, que aquest home parla de desfer el casament ab la seva filla!
SEBASTIÁ
Veshi tu; veshi. Y entretenlo y mira d'enganyarlo.
MOSSEN
Es qu'anava á baixar aquí al molí; y si hi arriva, tot está perdut!
SEBASTIÁ
Donchs anémhi, anémhi; perque jo no vull ser pobre, y are menos: per ella.
MOSSEN
Gracias á Deu, home!
(Cridant als del porxo.)
Vosaltres!

SEBASTIÁ
Estéuse aquí fora y vigileu'l molí. Que ningú entri ni surti.
MOSSEN
Aném.
SEBASTIÁ
Sí, aném. Y jo torno desseguida. Desseguida torno.
(Se'n van precipitadament.)
ESCENA V
JOSEPH, NANDO, PERRUCA, y travalladors, que no's mourán del porxo; després PEPA y ANTONIA, y per últim NURI. S'ha anat fent més fosch.
NANDO,
desde la porta.
Sabs que l'amo's torna boig?
JOSEPH
Jo'm penso qu'aixó es art del dimoni.
PERRUCA
Jo m'estaré ab els altres per aquí fora.
ANTONIA,
ve del cuarto de la Marta.
Y déixala, Pepa; déixala! Jo no m'hi estich més ab aquesta tossuda!
PEPA,
sortint del cuarto.
Si es més mal carada!... Ay, qu'es fosch això!
(Encén un llum de sobre la taula)
JOSEPH
Que no vol venir! Veritat, Antonia?

ANTONIA
Que no surt!
PEPA
Jo li preguntava... cosas, per distréurela, y ella ab uns rebufos y un urch, que jo no l'aguanto més: aixís com aixís no s'esplica.
ANTONIA
Ay sí, sí; ens en anirém á casa.
(Se sent plorar á la Nuri al lluny.)
JOSEPH
Nosaltres no'ns podém moure fins que vinga'l Sebastiá.
NANDO
Sentíu? Sembla que algú plora.
JOSEPH
Sí que ploran.
NURI,
entra plorant.
Que jo'm canso d'estar sola á casa! Que no m'hi vull estar més á casa!
PEPA
Vina, Nuri.
JOSEPH
Te rahó la Nuri.
NURI
Que ja no us en recordeu de la pobreta de jo! Y... y's feya fosch, y jo tenía por d'estar tota sola!
ANTONIA
Per qué no't tancavas?
NURI
Si ja m'he tancat! Y ay que quan hi penso encare tinch por d'aquella por que tenía! Y ay que al venir

semblava que'm corrían al darrera! Y ay qu'estich cansada de corre!
(Plorant afadigada.)
PEPA
Calla, dona, y reposa.
NURI
Es que no puch callar jo, que us ho vull contar l'espant qu'he tingut, qu'encare tremolo.
JOSEPH
Qué ha estat aixó?
NURI
Donchs que jo m'estava fent bullir el sopar pera vosaltres, y jo que sento com una veu molt fonda, molt fonda, que vingués no sé d'ahont, y que deya: «Nuri! Nuri!» Y ho deya ab una veu que semblava que sortís d'un pou. Jo que corro y tanco la porta forana, y altre cop més lluny encare... «Nuri! Nuri», que sinó que debía ser d'alguna ánima en pena, jo hauría dit qu'era del Manelich que'm cridava y que patía!
(Com sí, recordantho,'s fes por ella mateixa.)
«Nuri! Nuri!»
(Espantada.)
Ay, si encare m'esgarrifo!
NANDO
Y després qué ha passat?
NURI
Després... res. Ah, sí. L'olla que bullía, bullía; y no he sentit res més; y á mí m'ha agafat la por més forta de no sentir sinó l'olla! Y jo que cantant me'n he anat á la porta y la he oberta d'una revolada. Y cantant he corregut fins aquí.
(Canta un instant baixet.)
«Nuri! Nuri!» Ay quina por! Ay!
(Fent un xiscle esglayada, corre á abrassarse á la Pepa.)
PEPA
Vaja, dona, que m'has espantat á mí!

NURI,
de cop.
Ahont es la Marta?
PEPA
No está gayre bona.
NURI
No?
(Pensativa.)
La pobreta!
(Mirant á tots que están tristos.)
Y vosaltres feu un posat... Com si estessiu tristos.
PEPA,
fent el cor fort.
Sí tristos!
(Tots riuhen per forsa. Torna á entrar en Perruca.)
NURI
Quina mena de riure que feu!...
(De cop.)
Y ahont es el Manelich?
PEPA
Oh, per aquí deu ser.
NURI
Ahont?
NANDO
Sí, sí; ja hi es, ja.
ANTONIA
S'haurá dormit.
JOSEPH
Y sí, s'haurá dormit per aquí.
NURI
M'ho diheu tot d'una mena de manera...
PEPA
Donchs cóm vols que t'ho diguém?
NURI,
als homes
Y per qué no'ns en aném á casa?

JOSEPH
Esperém al... que'ns ha dit qu'esperessim.
NANDO
Al Sebastiá, que vol que vigilém, y...
(Els altres li fan senyas perque calli.)
res més.
NURI
Qué vigileu? El qué?
JOSEPH
Oh, cosas! Sabs? Cosas.
(Tots ho diuhen.)
NURI,
arrencant en plor.
Ay Deu meu que no sé'l qué passa!
(De cop va á mirar al cuarto de la dreta.)
jo vull veure al Manelich!
(Tots parlan baixet reptantse.)
No hi es!
(Cridant.)
Marta Manelich!
(Vot anar al cuarto de la Marta.)
PEPA,
no deixantla passar.
No cridis!
ANTONIA
Ahont vas?
NURI
Que jo'l vull veure! Que jo'l vull veure!
NANDO
Mossota!
NURI
Donchs vull tornar á plorar! Que vull tenir ganas de plorar jo! Que al Manelich li ha passat alguna cosa!
(La volen fer callar.)
PEPA
Peró dona!...
NURI
Que potser ja es mort! Y que l'heu mort

vosaltres, que'l féyau enrabiar massa, al pobret! Dolents, que no teniu bon cor, nó. Y, ay, que'ls meus germans son dolents, pobreta de mí, que son dolents!
(L'han volguda fer callar, y acaban per abaixar el cap avergonyits.)
NANDO,
als germans.
Nosaltres sols hem cregut al amo, y no li hem fet cap mal.
JOSEPH,
id.
L'hem tret de casa perque'ns ho ha manat l'amo. Y que n'estém empenedits.
NANDO
De tot ho estém, de tot.
(Els altres també ho diuhen á mitja veu.)
NURI
Sí? Donchs aixís ell tornará. Ay, que n'estich de contenta! Y are jo'l crido fins que'm reventi cridantlo, y veuréu com torna.
JOSEPH
Qué dius!
PEPA
Estigas quieta aquí.
NURI,
volent sortir.
Si are no'm fa por el Manelich!
(Tots l'aturan.)
PERRUCA
Nuri!
NANDO
Que no ho vol l'amo!
NURI
Peró vosaltres sí; deixéume!...
(S'escapa d'ells y va á sortir.)
JOSEPH
Que no cridis!

PEPA
Aquí Nuri!
ESCENA VI
MARTA, NURI, PEPA, ANTONIA, JOSEPH, NANDO y PERRUCA
MARTA,
desde la porta.
Nuri!
NURI,
ananthi.
La Marta! La Marta!
MARTA,
abrassantshi.
Nuri!
NURI
La pobreta Marta! Sabs el Manelich?... L'han tret com si no fos ningú, ves!
MARTA
Ja ho sé, Nuri; ja ho sé. Ajúdam á caminar.
PEPA
Nosaltres te sostindrém.
MARTA
Apartéuvos vosaltres.
(Plora en silenci.)
JOSEPH
Nosaltres no més ho hem fet per obediencia!... sabs?
MARTA
Infelissos!... Per obediencia m'heu tingut sempre malicia, á mí que may us havía fet cap mal á vosaltres! Y per obediencia us heu rigut del Manelich, y l'heu martiritzat! Qué us havía fet ell perque'l maltractessiu aixís? Qué us havía fet?
NURI
No ploris, nó. Que jo no vull que ploris!

(Tant aviat la Nuri s'aixuga'ls ulls com els aixuga á la Marta. Els altres estan ab el cap baix avergonyits.)
MARTA
Y are per qué priveu de que'l cridi la Nuri? Qué se us endona á vosaltres?... Si lo que vull jo es anármen ab ell, ab el meu marit, amunt, sempre montanyas amunt, fins allá ahont no trobém gent que s'enriga de nosaltres! Y si encare'n trobessim, y si fins arribessin las riallas al cim de la més alta de las montanyas, y si encare algú hi pujés d'assí baix á ríuressen d'un home perque ha perdonat á una dona empenedida que vol tornar á ser honrada, ens en anirém encare més amunt, més, que jo l'estimo, y allá ahont es Deu no s'enriuhen, nó, dels qu'estiman y perdonan.
NANDO,
a mitja veu.
Y massa rahó que té!
PEPA,
id.
No sé perque ho havíam de fer.
PERRUCA
Pobre dona!
(Tots tristos y plorosos.)
NURI
Veus, Marta? Si jo'm penso que ploran! Si tots t'estiman! Oy que sí?
(Tots fan que sí ab el cap )
Au, vina ab mí; te trobarás ab ell y us en aneu plegats.
MARTA
Oh sí, aixó sí; ab ell!
(Va á sortir ab la Nuri.)
NANDO
Es qu'aixó... no pot ser.
JOSEPH
Si no fos el Sebastiá, prou. Peró'l Sebastiá no ho vol...

MARTA
Ja ho veus, Nuri: no'm deixan sortir d'aquí dintre!
(Tots s'acostan á la Marta volentse escusar.)
NURI
No li digueu res é la Marta. Que no li sabeu dir res bonich pera aconsolarla. Vina, déixals; vina.
(Se la emporta á un costat.)
JOSEPH,
a mitja veu.
Donchs jo me'n vaig, qu'are'm fa molta pena aquesta dona.
PEPA
Y á nosaltres també.
NANDO
No'ns ha dit l'amo que vigilessim de fora estant? Donchs anemhi.
ANTONIA
Sí, anémhi.
(Van sortint.)
JOSEPH,
tornant enrera
Si vols tancar, Marta... Nosaltres ens en aném á fora, que no't volém fer nosa.
ESCENA VII
MARTA y NURI
MARTA
Tu no te'n vagis, Nuri.
NURI
Nó, nó; jo ab tu. Ningú t'estima tant com jo. Estiguemnos ben soletas totas duas? Vols que tanqui?
MARTA
Sí: tanca, tanca.

NURI
Donchs té, ja está. Y are qué farém?
(Riu bondadosament; després segueix de cop.)
Parlém del Manelich are?
MARTA
Ay, Nuri, que m'estich morint d'angúnia aquí dintre! Qu'aquestas parets se m'están cayent assobre, y darrera d'ellas me sembla que hi ha'l Sebastiá que m'arrossega y se m'emporta! Ah, nó, aixó nó; que jo vull sortir d'aquesta casa pera anármen ahont es el Manelich, que jo no ho sé pas ahont es. Mes si pogués fugir, jo'l trobaría.
NURI
Mira, Marta: jo no ho entench tot aixó, sabs? Ni tampoch ho entench que no t'hagin deixat sortir els de casa. Malviatje ells, ves que't dich!
MARTA
Els de casa teva son uns...
NURI,
molt trista.
No ho diguis, Marta; no ho diguis. Ja ho sé, ja! Pero son els de casa y... no ho diguis!
MARTA,
abrassantla.
Nuri: que t'estimo Nuri!
NURI
Té, are'm tinch malicia á mí mateixa! Y una mena de malícia més regrossa que'm tinch, que jo mateixa'm bofetejaría!
MARTA
Y per qué, Nuri?
NURI
Perque no sé cóm ho podría fer jo perque t'escapessis, desseguida, desseguida.
MARTA
Ay sí, perque si torna'l Sebastiá!... Deu meu, que no'm trobi aquí dintre!

NURI
Are'm voldría tornar el senyor rector jo; perque ell ho sab tot, y ja me la empescaría, ja, la manera de que t'escapessis.
(Rumiant.)
MARTA
Y ells s'están allí fora asseguts, vigilant que no me'n vagi! Míraho, Nuri; míraho.
NURI,
obrint una escletxa.
Sí que hi son, sí,'ls de casa: que han posat un llum aprop de la porta perque si t'escapas te vegin.
MARTA
No me'n puch anar, nó!
NURI,
rumiant.
Espérat, espérat!
MARTA
Qué hi ha, Nuri?
NURI,
molt alegre.
Que m'abrassis, vina! Y que ja no vull ser el senyor rector, y que'm donguis las gracias, perque are mateix vas á sortir d'aquí dintre!
MARTA
Jo, Nuri?
NURI,
rihent.
Miréusela, miréusela que contenta!
(Escarnintla.)
Jo, Nuri? La meva tafanerota y la meva hermosura!
MARTA
Nó, si no pot ser! Si ja ho sé que no pot ser!
NURI
No cridis; calla. No ho sents que't dich que te'n anirás desseguida? Y jo ho hauré fet; jo, jo sola! Oy que li dirás al Manelich que jo ho he tramat? Y mírat, li donas espressions de part meva, sents?

Y li dius que quan pugui que me n'envihi ell d'espressions. Y, ay, que n'estich de contenta!
MARTA
Mes cóm, cóm Nuri? Esplícat, corre!
NURI
Veurás, y depressa, depressa. Jo are surto, y tu tornas á tancar desseguida! Y jo me'n vaig al rotllo que fan els germans y'ls altres, y'm posaré á jugar ab ells, y la nit es molt fosca.
(Riu Nuri.)
Y tu ja haurás apagat aquest llum. M'entens, m'entens are?
MARTA
Nó, nó; digas, digas.
NURI
Ay, y que ruca qu'es aquesta xicota! Donchs com que la nit es fosca, jo, jugant ab ells, els hi donaré un trompasso y'ls hi apagaré'l llum. Y mentres qu'ells el volen tornar á encendre y tot fent la boja ho embolico tot, tu obras la porta y t'escapas.
MARTA
Ay, sí, Nuri, sí: desseguida, desseguida!
NURI
Donchs au, que me n'hi vaig are.
MARTA,
anguniada.
Espérat, espérat. Y cóm ho sabré quan haig de fugir jo?
NURI
Ay batúa... Y quin entrebanch qu'ha sortit are!
(Rumiant.)
Donchs ho sabrás... ho sabrás... Ja ho tinch: ho sabrás perque faré una forta rialla; ben forta, ben forta!
MARTA
Ay gracias á Deu! Sí, sí, corre, Nuri.
NURI
Un petó avans.

MARTA
No un petó; mil. Té, té; y que Deu Nostre Senyor t'ho pagui.
NURI
Y are fins... cóm ho diré jo?... Donchs fins á la rialla.
MARTA
Sí, surt, depressa.
(La Nuri obra la porta y desapareix; torna després á treure'l cap.)
NURI
Y escolta: que no te'n descuydis: dónali espressions de part meva, sents?
MARTA
Sí, sí.
(Desapareix la Nuri.)
Qué bona qu'es, Deu meu; qué bona!
ESCENA VIII
MARTA
Y are á esperar! A esperar!
(Se posa un mocador al cap)
Si'm sembla que fa un any qu'espero! Ay Manelich! Ah!'l llum, ja no hi pensava. Aixís no'm veurán quan obri la porta.
(Ha apagat el llum, quedant la escena illuminada per la llar.)
Y si me'n anés per la d'allá dintre?...
(Per la porta de la cortina.)
Nó, nó; que també vigilan, y si'm topava ab el Sebastiá que venía, ay Reyna Santíssima!
(Acostantse á la porta que va al porxo.)
Per aquesta! Per aquesta! Ay Deu meu: m'ofego!... Ayre, ayre!
(S'asseu y's torna á alsar tornant á la porta.)
No tant lluny: escoltant, escoltant. Parlan, sí. Mes no la sento á n'ella. Are, are... No es la Nuri, nó! Are enrahona!... Y no riu ningú. Per qué no riuhen? A riure! A riure! Y si la emprivessin d'apagar el llum? Nó, nó, que Nostre Senyor

l'ajudará á n'ella!
(Se sent una rialla de la Nuri.)
Are. Al últim! Gracias á Deu! Fujo; fujo!
(Obra la porta y va á sortir.)
ESCENA IX
MARTA, SEBASTIÁ
MARTA,
trovantse ab el Sebastiá.
Ah!
SEBASTIÁ
Quí hi ha aquí?
(Entrant y ajustant la porta.)
MARTA,
apart.
Ah! El Sebastiá!
(Corrent á primer terme.)
SEBASTIÁ
Quí es que sortía? Tu! Ahont anavas are?
MARTA,
apart.
Verge Santíssima, amparéume!
SEBASTIÁ
Que't pregunto ahont anavas á aquesta hora! Que't mano que'm respongas ahont anavas!
(Agafantla per un bras.)
MARTA
Déixam! Que't dich que'm deixis!
SEBASTIÁ
Si estás morta de por! Si tota tremolas!
(Deixantla anar ab despreci.)
Ves, ves que'm fas llástima!
MARTA,
apart.
Ah, que'm voldría morir are!
SEBASTIÁ
Y mírat, tréute'l mocador del cap; tréutel, que

t'está descubrint.
(Ella se'l treu depressa; ell se posa á riure.)
Veus, dona; veus com te'n anavas?
MARTA,
resolta.
Donchs sí, sí; me'n anava; y me'n vaig d'aquí, que ningú te dret d'aturarme!
SEBASTIÁ
Aixís m'agrada; aixís. Que t'atreveixis á dirmho á la cara.
MARTA
Sebastiá; jo t'ho demano; déixam sortir d'aquesta casa!
SEBASTIÁ
Si la sento y no'm sembla que es ella mateixa!
(Rihent sarcástich.)
Que la deixi sortir!
MARTA
Oh, no riguis, no riguis! Sebastiá: per Deu, no riguis!
SEBASTIÁ
Que no rigui? Qué vols que fassi, donchs, sentinte jo? Que vols que't fassi trossos y que t'esclafi aquí mateix ab els peus?
(Rihent)
Nó, nó; si val més que me'n rigui!
MARTA
Donch vésten tu; vésten y déixam; y cala foch al molí, si vols, y mátamhi á dintre.
SEBASTIÁ
Que jo't deixi sortir... ó que me'n vagi, ó que't mati!... Per quí m'has pres tu? Que jo't deixi sortir?
(Corrent á la porta.)
Donchs mira si't deixo sortir! Mira, mira; surt are.
(Tancant la porta.)
MARTA
Nó, nó; aixó no! Obra, per Deu; obra!

SEBASTIÁ
Nó; aquí tancats tu y jo, tots sols! Aquí s'ha acabat el mon pera nosaltres. Y tot lo del mon: terra, y cel, y tot; tot es aquí dintre!
MARTA,
retrocedint.
Jesús Deu meu!
SEBASTIÁ
Tu'm vols á mi. A mi tot sol, perque ho he sacrificat tot per tu; perque jo he sufert com un condempnat portante á aquest home, perque jo't necessito per respirar y per viure, que sense tu no puch viure ni respirar!... Y mira,'l que jo no vull, perque'm desespera, es que'm diguis que á n'ell te l'estimas!
(Desesperat.)
Aixó nó, aixó nó!
MARTA
Que no t'ho diga que me l'estimo jo? Que aixó't fa rabia y't desespera? Ay gracias á Deu que m'has donat una alegría en aquest mon! Sí, sí, me l'estimo. Me l'estimo ab tota la meva vida, y ab tota la meva sang, y ab tota la meva ánima que me l'estimo!
SEBASTIÁ
Calla, calla!
MARTA
Si encare que m'escanyessis, com t'ho estich dihent t'ho diría. Si es lo únich que puch dir en aquest mon sense que me'n dongui vergonya!
SEBASTIÁ
Qu'has de callar, te dich!
MARTA
Si es que tinch de defensarme jo per ell! Per ell y tantsols per ell! La Marta... no es res la Marta; mes la dona del Manelich ho es tot, perque es la seva dona!
SEBASTIÁ,
desesperat.
Tu m'has volgut perdre y t'has sortit ab la teva.

Res me fa que tot s'esgavelli y que per mí tot s'acabi! Y ja está dit: que tu te'n vens ab mí á casa meva, y si'm perdo jo'ns perdrém plegats, que has sigut meva, y ets meva, y serás meva!
MARTA
Vésten!... Primer que aquí se m'obri la terra y se me'n dugui!
SEBASTIÁ
Que s'obri, sí; mes per tots dos, y tots dos condempnemnos!
MARTA
Déixam! Calla!... Manelich!
SEBASTIÁ
Oh, no l'anomenis!
MARTA
Manelich!
SEBASTIÁ
Tu te'n vens ab mí are!
MARTA
A trossos m'hi durás: viva nó, ni arrossegatme!
SEBASTIÁ
Viva ó morta! Qué'm fa?
(Agafantla.)
MARTA
Nó, apártat! Que nó!
SEBASTIÁ,
rihent bestialment.
Si encare t'estimo més aixís! Si quant més rabiosa més t'estimo!
MARTA
Déixam! Déixam!
(Desprenentse d'ell y corrent al mitj.)

SEBASTIÁ
Mírat que'm torno boig y que per tot veig sang!...
MARTA
Si t'acostas, ja que no't puch matar, t'unglejo la cara y t'escupo! Ab mí t'atreveixes, cobart: ab el Manelich no!
SEBASTIÁ
Ab ell, y ab tu, y ab tot el mon per tu!
(Ananthi.)
MARTA
No t'acostis! Nó! Manelich!
SEBASTIÁ,
corrent á agafarla.
Donchs are ho veurás!
ESCENA X
MARTA, SEBASTIÁ y MANELICH, per la porta del cuarto de la Marta.
MANELICH,
interposantshi
Que are ho veurá li has dit? Are ho veurém nosaltres!
MARTA,
abrassantshi
Manelich!
MANELICH
Marta!
SEBASTIÁ,
que ha retrocedit.
Tu aquí? Per hont has entrat?
MANELICH
Per hont entravas tu! Per la teva porta d'amo y de lladre! Donchs qué't pensavas? T'he espiat y t'he

seguit. Arrossegantme he arribat á la paret y m'hi he arrapat ab els dits y ab las unglas!... Y ja soch aquí! Y ja estém sols! Y ja estém cara á cara!
SEBASTIÁ
Vésten d'aquí, ó sinó!...
MANELICH,
rihent.
Que me'n vagi! Se creu qu'encare'm mana á mí, al que ho aguanta tot! Aixó's pensa, aixó, Marta! Donchs nó; que ja tot s'ha trasmudat aquí dintre, que are'l qui mana soch jo. Y are ho veurás si soch l'amo!
SEBASTIÁ
L'amo tu? Espérat, donchs!
(Intentant anar á obrir la porta.)
MARTA,
comprenentho.
Manelich!
MANELICH,
corrent á la porta.
No t'escapas! Cobart! T'he dit que sols jo y tu! Que vinch per ella, qu'es meva. Y que vinch per tu; com que vinch á matarte!
SEBASTIÁ
A mí!... Tu á mí?
MANELICH
A tu! A tu!
SEBASTIÁ
Es que jo també sé matar homes!
MANELICH
Y jo llops! Aquí la tens á la Marta! No la volías? Aquí la tens! A endúrsela'l qui puga, que ab sang se guanya!
(Treyentse un ganivet.)
SEBASTIÁ
Ah cobart, que vens armat!

MANELICH
Del cor més... més que tu; del bras nó, ni'm cal, que l'arma'm sobra.
(Llensantla á terra.)
Té; mírala.
MARTA,
corrent al Manelich.
Qué fas!
MANELICH,
apartantla
Apártat! Y are ja estém iguals. Qué esperas?
SEBASTIÁ
Donchs t'has perdut, que't mataré!...
(Corrent per agafar el ganivet qu'es á terra.)
MARTA
Ah!
MANELICH,
posanthi'l peu á sobre
Nó; aixó nó! Au, corre, agáfal are!
SEBASTIÁ,
retrocedint.
Malehit sía jo!
MANELICH
No hi has sigut á temps!
(Riu feréstech.)
Donchs are tot s'ha acabat per tu!
(Tirantse á sobre del Sebastiá.)
A morir are!
MARTA
Oh, Deu meu!
SEBASTIÁ
Jo! A tu't mataré!
MANELICH,
tenintlo agafat pel coll.
Defénsat si pots, cobart! Defénsat!
SEBASTIÁ
Ma gent! Aquí!

MANELICH
Crida als gossos de presa! Crídals!
SEBASTIÁ
M'ofego!
MARTA,
cayent agenollada.
Reyna Santíssima!
MANELICH
Ni pots defensarte! Ni'n sabs! Ni't valdría! Qué 'm fa? Té, móret, y móret de cara á n'ella!
(Llensantlo de cara á la Marta.)
MARTA,
alsantse esglayada.
Ah! Jesús!
MANELICH
Aquí'l tens... al amo!
(Pausa. Corre després á obrir la porta.)
Tothom aquí! Veniu! Tothom aquí!
ESCENA XI
MANELICH, SEBASTIÁ, MARTA, PEPA, ANTONIA, JOSEPH, NANDO, PERRUCA y
altres
. Marta está mitj desmayada, sostenintse en la taula per no caure.
NANDO,
en veu baixa.
Qué passa?
MANELICH
Que us cridava l'amo.
JOSEPH,
en veu baixa.
Mort!
PEPA,
íd.
Jesús!
(Esclamació de tothom al veure'l cadavre.)
